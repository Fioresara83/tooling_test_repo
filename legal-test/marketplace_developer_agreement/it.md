La presente versione dell’Accordo per sviluppatori entrerà in vigore il 2 novembre 2015.

Per l’invio di Componenti aggiuntivi di Firefox OS (definiti di seguito), le seguenti sezioni dell’Accordo per sviluppatori non sono applicabili: Pagamenti, Imposte e Rimborsi. 

Questa prima parte è una sintesi delle condizioni indicate in seguito. È messa a disposizione come ausilio alla comprensione, ma si consiglia di leggere l’intero documento, in quanto dando il proprio consenso si accetta l’intero documento e non solamente questa sintesi.

1. Per essere uno Sviluppatore di contenuti del Marketplace è necessario avere almeno 18 anni  o avere il consenso dei genitori all’utilizzo dei nostri servizi e la loro supervisione.
2. È necessario rispettare tutti i termini e  i regolamenti applicabili, comprese le linee guida in materia di privacy e contenuti.
3. Mozilla può rimuovere i Contenuti del Marketplace da Firefox Marketplace se ritiene che siano pregiudizievoli o controversi, se si violano i suoi regolamenti o le presenti Condizioni.
4. Lo sviluppatore è responsabile in via esclusiva dei Contenuti del Marketplace, il che significa che dovrà osservare le regolamentazioni sulle esportazioni, ottemperare alle leggi e fornire assistenza. Qualora venda i Contenuti del Marketplace, lo sviluppatore sarà altresì responsabile delle imposte, della determinazione dei prezzi e dei rimborsi. In caso di utilizzo del nostro sistema di pagamento integrato, i gestori dei pagamenti integrati potranno accettare di addossarsi, per conto dello sviluppatore, la vendita/l’IVA, i rimborsi e altri aspetti legati ai pagamenti.
5. Allo sviluppatore non è consentito compiere atti illeciti o che potrebbero danneggiare Mozilla o altri soggetti.
6. Mozilla non è responsabile dell’utilizzo di Firefox Marketplace, dei Contenuti del Marketplace o delle azioni di altri utenti, compresi altri sviluppatori.
7. Lo sviluppatore sarà responsabile dei propri Contenuti del Marketplace e dell’uso o abuso di Firefox Marketplace.

## Introduzione

Mozilla Corporation (qui di seguito “Mozilla” o “noi”) è impegnata nella promozione della libertà di scelta e dell’innovazione sul Web. A tal fine ha creato “Firefox Marketplace”, un sito web a disposizione del pubblico che consente agli sviluppatori di distribuire i Contenuti del Marketplace agli utenti perché li utilizzino sui loro dispositivi.

## Definizioni

- Le “Caratteristiche del Brand” sono nomi commerciali, marchi commerciali, marchi di servizio, loghi, nomi di dominio e qualsiasi altra caratteristica distintiva del marchio di ciascuna delle parti, rispettivamente, di proprietà (o in licenza) di tale parte.
- “Firefox Marketplace” è la piattaforma online di Mozilla utilizzata dagli sviluppatori per distribuire i Contenuti del Marketplace agli utenti finali.
- I “Dispositivi con Firefox OS” sono dispositivi distribuiti dai Partner Mozilla  che utilizza il sistema operativo Firefox OS sviluppato da Mozilla.
- I “Componenti aggiuntivi di Firefox OS” sono applicazioni software sviluppate che utilizzano  WebExtensions e che estendono le funzionalità di Firefox OS. I Componenti aggiuntivi sono anche conosciuti come estensioni o plug-in.
- I “Contenuti del Marketplace” sono app (inclusi giochi) sviluppate con  tecnologie dell’open Web che possono essere eseguite su più piattaforme, oltre a Componenti aggiuntivi di Firefox OS.
- I “Partner Mozilla” sono fornitori di servizi di telecomunicazioni, produttori di dispositivi e distributori di dispositivi.


## Condizioni d’uso di Firefox Marketplace

Lo sviluppatore è invitato a utilizzare Firefox Marketplace per favorire la distribuzione dei propri Contenuti del Marketplace. L’utilizzo di Firefox Marketplace è soggetto ai termini e alle condizioni del presente Contratto per lo sviluppatore, alle [Condizioni d’uso](/media/docs/terms/it.html) di Firefox Marketplace e ai regolamenti di Firefox Marketplace a cui si fa riferimento nel presente contratto e in Firefox Marketplace stesso (collettivamente, le “Condizioni”).


## Accettazione delle Condizioni

Con l’utilizzo di Firefox Marketplace, lo sviluppatore dichiara di avere almeno 18 anni  o di agire con il consenso e sotto la supervisione dei genitori; dichiara, inoltre, di avere pieni poteri, capacità e autorità per accettare le presenti Condizioni, per conto proprio o, eventualmente, del proprio datore di lavoro o del soggetto che rappresenta.

Man mano  cheinnoviamo e inseriamo nuove funzioni per Firefox Marketplace, potrebbe essere necessario modificare le presenti Condizioni. Ci riserviamo, quindi, il diritto di modificare le presenti Condizioni a nostra assoluta discrezione. In caso di cambiamenti sostanziali, provvederemo a comunicarlo.


## Informativa sulla privacy di Firefox Marketplace

All’utente è richiesto di fornire dati personali (come un identificativo o un recapito) nell’ambito della registrazione a Firefox Marketplace e del suo utilizzo in qualità di Sviluppatore. Tali informazioni verranno gestite da Mozilla nel rispetto dell’[Informativa sulla privacy di Firefox Marketplace](/media/docs/privacy/it.html). Alcune funzionalità di Firefox Marketplace sono gestite da servizi di terzi. Ad esempio, vengono utilizzati prestatori di servizi di terzi per generare valutazioni delle app e per elaborare i pagamenti. A tale riguardo, lo sviluppatore conviene che tutte le informazioni sui pagamenti fornite ai prestatori di servizi di pagamento saranno sempre precise, corrette e aggiornate. I prestatori di servizi di terzhanno Informative sulla privacy e Condizioni d’uso proprie; pertanto, si consiglia di prenderne visione.


## Gestione di Firefox Marketplace

Nei rapporti con Mozilla, lo sviluppatore sarà responsabile in via esclusiva dei Contenuti del Marketplace. Poiché dobbiamo  essere in grado di gestire Firefox Marketplace (compresa la prevenzione di abusi), l’inserimento e la visualizzazione di qualsiasi Contenuto del Marketplace su Firefox Marketplace sono ad assoluta discrezione di Mozilla. Mozilla o la sua comunità potranno esaminare o testare in qualsiasi momento tutti i Contenuti del Marketplace, per accertarne la conformità alle presenti Condizioni o a qualsiasi altro regolamento, obbligo contrattuale, legge o regolamentazione applicabili.

Laddove possa specificare a quale country store desidera distribuire i propri contenuti, lo sviluppatore prende atto che Firefox Marketplace è concepito per potervi accedere da qualsiasi dispositivo in grado di funzionare con una tecnologia Open Web e che non consente, al momento, di scegliere quali app destinare a dispositivi specifici.

Nei rapporti con gli utenti finali, lo sviluppatore è responsabile in via esclusiva dei propri Contenuti del Marketplace. 


## Pagamenti

Lo sviluppatore può scegliere di fornire i Contenuti del Marketplace a titolo gratuito. Se si desidera applicare una commissione per i Contenuti del Marketplace, è possibile farlo utilizzando il proprio sistema di gestione dei pagamenti o il sistema di gestione di pagamenti integrati di Firefox Marketplace. In entrambi i casi, Mozilla non si assume alcun obbligo di rivenditore ufficiale o altri obblighi in relazione ai Contenuti del Marketplace.

Se utilizza il sistema di gestione dei pagamenti integrati di Firefox Marketplace, lo sviluppatore dovrà aprire un conto pagamenti presso un gestoredi pagamenti integrati. Nel presente contratto, “conto pagamenti” indica un conto emesso da un gestore di pagamenti integrati ai sensi di un contratto separato tra lo sviluppatore e il  gestore, che autorizza quest’ultimo a incassare e versare pagamenti per conto dello sviluppatore in relazione ai Contenuti del Marketplace venduti mediante Firefox Marketplace. Il nostro sistema di pagamento integrato può offrire diversi gestori di pagamenti in varie giurisdizioni – l’elenco dei gestori di pagamenti integrati e delle loro condizioni standard è disponibile cliccando [qui](/media/docs/pay-providers/all.html?v1). Se utilizza un gestore di pagamenti integrati, perché tale gestore possa fornirgli servizi, lo sviluppatore ci autorizza a condividere le proprie informazioni con il  gestore. I gestori di pagamenti sono società di terzi, pertanto, utilizzando i loro servizi, lo sviluppatore accettadi conformarsi alle rispettive Informative sulla Privacy e Condizioni di servizio.

Se lo sviluppatore utilizza il sistema di pagamento integrato di Firefox Marketplace, gli sarà applicata una commissione per ogni acquisto dei propri Contenuti del Marketplace da parte degli utenti finali. È possibile consultare qui <https://developer.mozilla.org/docs/Apps/Marketplace_Payments> il nostro attuale prospetto delle commissioni. Ci riserviamo il diritto di modificare le commissioni di volta in volta a nostra assoluta discrezione.

In caso di vendita dei Contenuti del Marketplace, lo sviluppatore sarà responsabile anche delle imposte (comprese le imposte e/o l’IVA sulle vendite), della determinazione dei prezzi, dei rimborsi e di qualsiasi altro obbligo di pagamento. In caso di utilizzo del sistema di pagamento integrato, il gestore di pagamenti integrati potrà accettare di addossarsi per conto dello sviluppatore la vendita e/o l’IVA, la rivendita ufficiale, i rimborsi e altri aspetti legati ai pagamenti. Le commissioni applicate, i rimborsi, le imposte sulle vendite e/o l’IVA dovuti e altri aspetti legati ai pagamenti sono di competenza dello sviluppatore, del gestore di pagamenti in questione e degli acquirenti dei Contenuti del Marketplace.

Se utilizza il proprio sistema di gestione dei pagamenti, lo sviluppatore o il suo gestore dei pagamenti saranno i rivenditori ufficiali dei Contenuti del Marketplace, secondo la relazione con il gestore dei pagamenti.


## Imposte

Dal momento che è lo sviluppatore, e non Mozilla, a vendere i Contenuti del Marketplace, questi dovrà decidere se l’applicazione di una commissione a un utente per il download dei Contenuti del Marketplace sia soggetta o meno a imposta e fissare l’aliquota d’imposta. Inoltre, lo sviluppatore sarà tenuto a versare le imposte all’autorità fiscale competente in base alla transazione realizzata.

I gestori di pagamenti integrati potranno prestare servizi per calcolare e versare le imposte sulle vendite e/o l’IVA per conto dello sviluppatore. Mozilla non ha alcun obbligo d’imposta nei suoi confronti in relazione a qualsiasi Contenuto del Marketplace, compresi, a titolo esemplificativo, gli obblighi di monitorare e effettuare i pagamenti, autenticare i download pagati o previamente pagati, registrare i pagamenti o di versare, dichiarare o applicare le imposte sulle vendite, le imposte d’uso o le accise. Si prega di consultare la sezione [Domande frequenti sulle imposte](https://developer.mozilla.org/docs/Apps/Marketplace_Payments/Tax_FAQ) di Mozilla per maggiori informazioni. Invitiamo, inoltre, lo sviluppatore a consultare il proprio legale o la commissione tributaria per stabilire se debba incassare e versare imposte.


## Rimborsi

Ai fini dell’osservanza delle leggi applicabili, lo sviluppatore sarà responsabile di qualsiasi rimborso, storno di addebito o altri pagamenti a favore di un acquirente dei suoi Contenuti del Marketplace. Inoltre, in caso di utilizzo del sistema di gestione di pagamenti integrati di Firefox Marketplace, lo sviluppatore acconsente con il presente Accordo, a quanto segue.

1. Con il presente, lo sviluppatore autorizza Mozilla e i suoi partner a rimborsare integralmente all’acquirente il prezzo dei Contenuti del Marketplace per suo conto, se questi richiede il rimborso entro 30 minuti dall’acquisto o entro un termine più lungo (se previsto dalla legge in vigore). Dopo tale termine, le richieste di rimborso potranno essere accolte o negate in base alla giustificazione data. Trascorso il termine di rimborso di 30 minuti, sarà possibile procedere ai rimborsi se si riscontra che i Contenuti sono difettosi, contengono malware, violano i nostri regolamenti (compresi i [criteri di esame del Marketplace](https://developer.mozilla.org/docs/Apps/Marketplace_review_criteria)), non sono disponibili o non funzionano secondo quanto dichiarato; e
2. Mozilla potrà studiare e stabilire misure appropriate in presenza di volumi anomali di richieste di rimborso per un determinato Contenuto del Marketplace per garantirne la qualità e la precisione del listing.

## Assistenza

Lo sviluppatore sarà responsabile in via esclusiva della fornitura della debita assistenza tecnica agli utenti finali e renderà note le informazioni di contatto (inserendole anche su ogni pagina dei dati dei Contenuti del Marketplace) ai fini dell’assistenza ai clienti. La mancata fornitura di un’assistenza adeguata per il/i suo/i Contenuto/i del Marketplace potrà generare il decremento dei rating dei Contenuti del Marketplace, una minore esposizione dei Contenuti del Marketplace, meno vendite, controversie legate alla fatturazione e perfino la sospensione o rimozione da Firefox Marketplace.


## Obblighi legati alla privacy

Lo sviluppatore accetta di fornire agli utenti finali un’informativa sulla privacy legalmente adeguata, con la descrizione precisa di qualsiasi raccolta, uso o divulgazione di informazioni fornite dagli utenti finali. Tutte le app dovranno avere una informativa sulla privacy. Lo sviluppatore dichiara e garantisce che qualsiasi informazione fornitagli da Mozilla in merito agli utenti sarà utilizzata esclusivamente con il consenso dell’utente e in conformità alla sua informativa sulla privacy.

Lo sviluppatore accetta di garantire che qualsiasi pubblicità presentata agli utenti finali dei suoi Contenuti del Marketplace sia conforme a tutti i requisiti delle presenti Condizioni e dell’Informativa sulla Privacy, ai sensi  delle leggi in vigore sulla riservatezza e la protezione dei dati. Ad esempio, (i) la pubblicità integrata e l’uso, da parte sua, dei dati ottenuti dalla pubblicità dovranno essere conformi alla legge in vigore; (ii) la pubblicità integrata non dovrà contenere “spyware,” “malware” o codici malevoli e non dovrà arrecare pregiudizio ad alcuna persona o danneggiare alcun bene; e (iii) lo sviluppatore dovrà informare chiaramente e concedere il diritto d’opzione per qualsiasi tracking che conduca a luio a terzi che realizzano pubblicità o promozioni personalizzate per gli utenti.


## Commercializzazione dei Contenuti su Firefox Marketplace

Lo sviluppatore sarà responsabile del caricamento dei Contenuti del Marketplace su Firefox Marketplace, fornendo informazioni precise agli utenti sui prodotti e servizi dei Contenuti del Marketplace in relazione alle caratteristiche e le funzionalità dei propri Contenuti del Marketplace e divulgando con precisione le autorizzazioni di sicurezza e i dati sugli utenti necessari al funzionamento dei Contenuti del Marketplace sui dispositivi degli utenti. Se qualsiasi informazione sui prodotti o servizi è imprecisa o va aggiornata o modificata, lo sviluppatore accetta di procedere tempestivamente agli aggiornamenti o modifiche. Salvo ove lo sviluppatore e Mozilla abbiano sottoscritto un accordo scritto che indichi  diversamente, i Contenuti del Marketplace non implicheranno in alcun modo che sono prodotti o autorizzati da Mozilla.


## Restrizioni sui contenuti

Tutti i Contenuti del Marketplace che lo sviluppatore distribuisce su Firefox Marketplace dovranno essere conformi ai [Criteri di  esame del Marketplace](https://developer.mozilla.org/en-US/Marketplace/Publishing/Marketplace_review_criteria), [Criteri di esame dei Componenti aggiuntivi di Firefox OS](https://developer.mozilla.org/en-US/docs/Mozilla/Firefox_OS/Add-ons/Review_criteria) &#40;, nel caso il Contenuto del Marketplace sia un componente aggiuntivo di Firefox OS,&#41; e alle [Condizioni d'uso](https://www.mozilla.org/about/legal/acceptable-use) di Mozilla. Inoltre, Firefox Marketplace richiede che tutte le app vengano classificate dall'International Age Rating Coalition ("IARC"). Gli sviluppatori di Firefox Marketplace possono accedere gratuitamente allo strumento di certificazione della classificazione di IARC durante il processo di invio. IARC è una società di terze parti, pertanto, utilizzando il suo strumento di certificazione della classificazione, lo sviluppatore accetta di rispettare l’[Informativa sulla privacy di IARC](https://www.globalratings.com/IARCPRODClient/privacypolicy.aspx) e le [Condizioni d’uso di IARC](https://www.globalratings.com/IARCPRODClient/termsofuse.aspx).


## Account

Per inviare Contenuti del Marketplace a Firefox Marketplace è richiesto un [Account Firefox](https:accounts.firefox.com). Lo sviluppatore è responsabile di tutte le attività dell'account e accetta di rispettare le [Condizioni di servizio](https://www.mozilla.org/about/legal) e l’[Informativa sulla Privacy](https://www.mozilla.org/privacy/firefox-cloud) degli Account Firefox.


## Rating e statistiche relativi alle app

Firefox Marketplace consente agli utenti finali che installano i Contenuti del Marketplace di valutare i Contenuti e di inserire commenti. Mozilla potrà fornire statistiche globali sull’uso dei Contenuti del Marketplace. Per stabilire l’ubicazione dei Contenuti del Marketplace sarà possibile utilizzare un sottogruppo di queste informazioni e renderle pubbliche su Firefox Marketplace e attraverso le nostre API. Mentre Mozilla avrà accesso a dati, alcune funzioni di Firefox Marketplace consentiranno di mantenere la riservatezza sulle statistiche grezze nei confronti di altri sviluppatori e utenti.


## Ritiri, rimozioni e risoluzione

### Rimozioni da parte dello sviluppatore

Lo sviluppatore potrà rimuovere in qualunque momento qualsiasi Contenuto del Marketplace impedendone future distribuzioni mediante Firefox Marketplace, ottemperando però alle presenti Condizioni e al suo contratto con gli utenti finali. Lo sviluppatore conviene che la  rimozione di Contenuti del Marketplace mediante Firefox Marketplace non (a) incide sui diritti di licenza degli utenti che hanno previamente acquistato o scaricato i Contenuti del Marketplace, (b) rimuove i Contenuti del Marketplace da macchine, hardware o altri dispositivi degli utenti o da qualsiasi porzione di Firefox Marketplace in cui le applicazioni scaricate in precedenza sono salvate per conto degli (eventuali) utenti, o (c) modifica il suo obbligo di consegnare e supportare i Contenuti del Marketplace o i servizi previamente acquistati o scaricati dagli utenti.

Mozilla non manterrà su alcuna porzione di Firefox Marketplace i Contenuti del Marketplace che lo sviluppatore ha rimosso da Firefox Marketplace e per i quali è stata inviata  notifica scritta a Mozilla, secondo cui la predetta  rimozione è dovuta a (i) violazione presunta o effettiva di qualsiasi diritto d’autore, marchio commerciale, segreto commerciale, veste commerciale, brevetto o altro diritto di proprietà intellettuale di qualsiasi persona, (ii) diffamazione presunta o effettiva, (iii) violazione presunta o effettiva di qualsiasi diritto di pubblicità o privacy di terzi, o (iv)ipotesi o riscontro che il Contenuto del Marketplace non è conforme alla legge applicabile. Se i Contenuti del Marketplace vengono rimossi da Firefox Marketplace a causa di violazione, diffamazione, inosservanza di diritti di pubblicità o privacy o leggi applicabili, come sopra descritto, lo sviluppatore restituirà a ciascun utente finale che abbia acquistato i suoi Contenuti del Marketplace nei 60 giorni anteriori alla data della rimozione l’importo da questi pagato  per i Contenuti del Marketplace.

Se lo sviluppatore rimuove i propri Contenuti del Marketplace da Firefox Marketplace, potrà risolvere le presenti Condizioni fornendo a Mozilla un preavviso scritto di 30 giorni di questa  risoluzione. Tutti i suoi obblighi previsti nelle presenti Condizioni e legati ai Contenuti del Marketplace sopravvivranno alla risoluzione delle presenti Condizioni, compreso l’obbligo relativo ai rimborsi insoluti, a qualsiasi dichiarazione e garanzia e al risarcimento a Mozilla.


### Rimozioni da parte di Mozilla

Mozilla ha il diritto (ma non l’obbligo), a sua assoluta discrezione, di rimuovere qualsiasi contenuto che, secondo il suo ragionevole parere, violi qualsiasi regolamento di Mozilla o sia pregiudizievole o controverso.

Fermo restando quanto sopra, qualora lo sviluppatore fornisca a Mozilla o quest’ultima venga a conoscenza di informazioni differenti e stabilisca, a sua assoluta e debita discrezione, che qualsiasi Contenuto del Marketplace o sua parte (compresi, a titolo esemplificativo, qualsiasi marchio commerciale, logo o altra caratteristica del brand legati al ontenuto del Marketplace): (a) viola i nostri [Criteri di esame del Marketplace](https://developer.mozilla.org/en-US/Marketplace/Publishing/Marketplace_review_criteria), [Criteri di esame dei Contenuti aggiuntivi di Firefox OS](https://developer.mozilla.org/en-US/docs/Mozilla/Firefox_OS/Add-ons/Review_criteria), [Condizioni d’uso](https://www.mozilla.org/about/legal/acceptable-use) o altro regolamento di Firefox Marketplace; (b) comporta  responsabilità per Mozilla o qualsiasi altro soggetto; o (c) viola le presenti Condizioni; Mozilla potrà impedire che il Contenuto del Marketplace sia reso disponibile su Firefox Marketplace, rimuovere il Contenuto del Marketplace da Firefox Marketplace, segnalare, filtrare, modificare il relativo materiale (compresi, a titolo esemplificativo, descrizioni, schermate o metadati), riclassificare il Contenuto del Marketplace o adottare altre misure correttive, a sua assoluta discrezione. 

Le informazioni su come notificare a Mozilla presunte violazioni delle leggi sul marchio o sul copyright sono reperibili [qui](https://www.mozilla.org/about/legal/report-abuse/).

Mozilla potrà sospendere o risolvere in qualsiasi momento le presenti Condizioni con lo sviluppatore se non fornirà più Firefox Marketplace, se ritiene che lo sviluppatore abbia violato qualsiasi regolamento o sia venuto meno alle presenti Condizioni.


## Licenze

Mozilla invita lo sviluppatore a rendere disponibili i suoi Contenuti del Marketplace con una licenza open source come la MPL per il codice sorgente e una licenza Creative Commons per le opere creative. 

Lo sviluppatore concede Mozilla e alle sue affiliate una licenza non esclusiva, gratuita, globale e trasferibile in sub-licenza, conformemente a tutti i suoi diritti, per rendere disponibili i Contenuti del Marketplace e le relative Caratteristiche del brand su Firefox Marketplace, marketplace di terzi e qualsiasi dispositivo in grado di supportare i Contenuti del Marketplace. Per chiarezza, fermo restando quanto indicato sopra, la licenza consentirà a Mozilla di distribuire i Contenuti del Marketplace dello sviluppatore in modo che siano (a) scoperti e installati dagli utenti direttamente da Firefox Marketplace; (b) disponibili per il download e la distribuzione da marketplace di terzi e scoperti e installati dagli utenti di marketplace di terzi che distribuiscono i Contenuti del Marketplace; (c) pre-caricati da Partner Mozilla su Dispositivi con Firefox OS, quindi scoperti e utilizzati come contenuti pre-caricati dagli utenti di  dispositivi con Firefox OS. I Contenuti del Marketplace sono accessibili su qualsiasi piattaforma in grado di eseguire le tecnologie OpenWeb e su dispositivi di varia natura, quali smartphone, tablet, computer desktop e TV.

Lo sviluppatore concede Mozilla e alle sue affiliate una licenza non esclusiva, gratuita, globale e trasferibile in sub-licenza, conformemente a tutti i suoi diritti, per rendere disponibili i Contenuti del Marketplace e le relative Caratteristiche del brand su Firefox Marketplace, marketplace di terzi e qualsiasi dispositivo in grado di supportare i Contenuti del Marketplace. La suddetta licenza comprende, eventualmente, il diritto (ma non l’obbligo) da parte dei Partener Mozilla di pre-caricare i Contenuti del Marketplace su dispositivi con Firefox OS e di fornire i Contenuti del Marketplace in relazione ai servizi disponibili mediante i dispositivi con Firefox OS.

Lo sviluppatore concede Mozilla, alle sue affiliate, così come ai Partner Mozilla e ai rispettivi partner commerciali, la licenza non esclusiva, gratuita, globale e trasferibile in sub-licenza per l’uso delle Caratteristiche del Brand in relazione ai propri Contenuti del Marketplace in campagne di marketing,  vendita e materiali promozionali correlati ai Contenuti del Marketplace.

Tra Mozilla e lo sviluppatore, ciascuna parte deterrà tutti i diritti, titoli di proprietà e interessi, compresi, a titolo esemplificativo, tutti i diritti di proprietà intellettuale relativi alle Caratteristiche del brand. Salvo  che in misura limitata ed espressamente prevista nelle presenti Condizioni, nessuna delle parti concederà, e l’altra parte non acquisirà, alcun diritto, titolo di proprietà o interesse (compresa, senza limitazione alcuna, qualsiasi licenza implicita)  di, in o su qualsiasi Caratteristica del brand dell’altra parte. Nulla nelle presenti Condizioni dà diritto a utilizzare qualsiasi nome commerciale, marchio commerciale, marchio di servizio, logo, nome di dominio o altre caratteristiche distintive del brand di Mozilla.


## Pubblicità

Mozilla e le sue affiliate, o i Partner Mozilla, potranno inserire le Caratteristiche del brand, le schermate, i video e le dimostrazioni dei Contenuti del Marketplace e qualsiasi contenuto incluso o a cui si ha accesso o che viene trasmesso mediante i Contenuti del Marketplace in presentazioni, materiale di marketing, eventi di marketing, eventi dello sviluppatore, relazioni finanziarie, listing di siti web (compresi i link al sito web dello sviluppatore), comunicati stampa ed elenchi clienti (compresi, a titolo esemplificativo, gli elenchi clienti postati sui siti web Mozilla) per commercializzare Firefox Marketplace, Firefox OS, i prodotti e servizi Mozilla o pubblicizzare i Contenuti del Marketplace.


## Dichiarazioni e Garanzie

Lo sviluppatore dichiara e garantisce che:

1. possiede e manterrà tutti i diritti necessari per postare, esporre, eseguire, utilizzare, riprodurre e trasmettere i Contenuti del Marketplace a livello mondiale, nonché i diritti di autorizzare altri (compresa Mozilla) a fare altrettanto;
2. se i Contenuti del Marketplace contengono identificatori commerciali come un marchio commerciale, marchio di servizio o veste commerciale, possiede i diritti legittimi a livello mondiale per utilizzare e autorizzare l’uso della grafica, il design, i simboli, i nomi e altri elementi;
3. stando alle sue conoscenze, le descrizioni e altri dati forniti in merito ai Contenuti del Marketplace sono veritieri; infine
4. i Contenuti del Marketplace sono accompagnati da un contratto accessibile che descrive i diritti dei suoi utenti.

## Rinuncia alle garanzie

FIREFOX MARKETPLACE È FORNITO “NELLO STATO IN CUI SI TROVA”. MOZILLA, I SUOI APPALTATORI, LICENZIATARI E DISTIBUTORI RINUNCIANO A OGNI GARANZIA, ESPRESSA O IMPLICITA, COMPRESE, A TITOLO ESEMPLIFICATIVO, LE GARANZIE IMPLICITE DI COMMERCIABILITÀ, IDONEITÀ PER UN PARTICOLARE USO E NON VIOLAZIONE. DAL MOMENTO CHE ALCUNE GIURISDIZIONI NON CONSENTONO L’ESCLUSIONE O LIMITAZIONE DI GARANZIE IMPLICITE, LA PRESENTE RINUNCIA POTREBBE NON ESSERE APPLICABILE.


## Limitazione di responsabilità

LO SVILUPPATORE PRENDE ATTO ESPRESSAMENTE E CONVIENE CHE, SALVO OVE RICHIESTO DALLA LEGGE, MOZILLA, I SUOI APPALTATORI, LICENZIATARI, E LE SUE CONTROLLATE, AFFILIATE  E I DISTRIBUTORI NON SARANNO RESPONSABILI NEI SUOI CONFRONTI AI SENSI DI QUALSIASI TEORIA DI RESPONSABILITÀ DI DANNI INDIRETTI, SPECIALI, ACCESSORI, CONSEQUENZIALI, PUNITIVI O EMERGENTI CHE POTRÀ SUBIRE, COMPRESA QUALSIASI PERDITA DI DATI,  CHE MOZILLA O I SUOI RAPPRESENTANTI SIANO STATI MESSI AL CORRENTE O MENO, O SIANO CONSAPEVOLI, DELLA POSSIBILITÀ  DI TALI PERDITE. IN NESSUN CASO LA RESPONSABILITÀ GLOBALE DI MOZILLA NEI  CONFRONTI DELLO SVILUPPATORE DI EVENTUALI DANNI, DOVUTI O CONNESSI ALLE PRESENTI CONDIZIONI SARÀ PARI ALL’IMPORTO PIÙ ELEVATO TRA (i) $100 O (ii) GLI IMPORTI COMPLESSIVI CORRISPOSTI ALLO SVILUPPATORE DA MOZILLA NEI DODICI MESI IMMEDIATAMENTE ANTERIORI ALLA NOTIFICA INIZIALE DI QUALSIASI RICHIESTA DI RISARCIMENTO.


## Manleva; Risarcimento

Lo sviluppatore esonera  Mozilla, i suoi funzionari, dipendenti, agenti e successori da pretese, domande e richieste di risarcimento di qualunque tipo o natura derivanti o connesse a controversie con altri utenti, compresi gli sviluppatori di Contenuti del Marketplace.

Qualora terzi avanzino una richiesta di risarcimento nei confronti di Mozilla legata all’uso da parte dell’utente di Firefox Marketplace o dei Contenuti del Marketplace, lo sviluppatore difenderà ed esonererà Mozilla da tutti i danni, le perdite e le spese di qualsiasi natura (compresi ragionevoli onorari e costi di giudizio) connessi alla richiesta di risarcimento.


## Condizioni legali generali

Le presenti Condizioni costituiscono l’intero accordo legale tra lo sviluppatore e Mozilla, disciplinano l’uso di Firefox Marketplace e sostituiscono integralmente qualsiasi precedente accordo tra lo sviluppatore e Mozilla in relazione a Firefox Marketplace, salvo nel caso in cui lo sviluppatore abbia  stipulato e firmato un accordo separato  con Mozilla relativamente a Firefox Marketplace (“Accordo personale”), nel qual caso sarà quest’ultimo a prevalere. Nulla nel  contenuto delle  Condizioni sarà interpretato come se concedesse il diritto allo sviluppatore di utilizzare i marchi commerciali, i nomi commerciali, i marchi di servizio o le vesti commerciali di Mozilla o i suoi licenziatari, e Mozilla si riserva con il presente Accordo tutti i diritti, i titoli di proprietà e gli interessi sui medesimi. Per informazioni sui nostri marchi commerciali, si prega di consultare i nostri Regolamenti sull’uso di marchi commerciali e loghi.

Lo sviluppatore conviene che, se Mozilla non esercita o applica qualsiasi diritto o rimedio legale contenuti nelle Condizioni (o di cui Mozilla ha il beneficio ai sensi di qualsiasi legge applicabile), ciò non sarà considerata una rinuncia formale ai diritti di Mozilla e tali diritti o rimedi resteranno a disposizione di Mozilla.

Qualora un  tribunale competente per decidere in merito alla  questione stabilisca che qualsiasi disposizione delle presenti Condizioni non è valida, la  disposizione sarà rimossa dallepresenti Condizioni senza incidere sul resto delle medesime. Le rimanenti disposizionidelle presenti  Condizioni continueranno a essere valide e applicabili.
RESTRIZIONI SULLE ESPORTAZIONI. LA DISTRIBUZIONE DEI CONTENUTI DEL MARKETPLACE SU FIREFOX MARKETPLACE POTRÀ ESSERE SOGGETTA ALLE LEGGI E LE REGOLAMENTAZIONI STATUNITENSI IN MATERIA DI ESPORTAZIONI. LO SVILUPPATORE DOVRÀ OSSERVARE TUTTE LE LEGGI E LE REGOLAMENTAZIONI NAZIONALI E INTERNAZIONALI IN VIGORE IN MATERIA DI DISTRIBUZIONE DI CONTENUTI DEL MARKETPLACE. QUESTE  LEGGI COMPRENDONO LE RESTRIZIONI SU DESTINAZIONI, UTENTI E USO FINALE.

Se allo sviluppatore viene fornita una copia tradotta dall’inglese delle presenti Condizioni, questi converrà che la copia tradotta gli viene fornita per praticità. Qualora la copia tradotta sia in contrasto con la versione in lingua inglese delle presenti Condizioni, sarà la versione in lingua inglese a prevalere.

I diritti concessi con le presenti Condizioni non potranno essere ceduti o trasferiti dallo sviluppatore senza la previa approvazione scritta di Mozilla. Non è consentito delegare le proprie responsabilità od obblighi previsti nelle presenti Condizioni senza la previa approvazione scritta di Mozilla.

## Legge applicabile e foro competente

LE PRESENTI CONDIZIONI E I RAPPORTI CON MOZILLA AI SENSI DELLE PRESENTI CONDIZIONI SARANNO DISCIPLINATI DALLE LEGGI DELLO STATO DELLA CALIFORNIA, NEGLI STATI UNITI,  CON ESCLUSIONE DEI PRINCIPI CHE REGOLANO I CONFLITTI DI LEGGE. Lo sviluppatore e Mozilla accettano di sottoporsi alla competenza esclusiva dei tribunali siti  nella contea di Santa Clara, California, per risolvere qualsiasi questione legale derivante dalle presenti Condizioni. In deroga a quanto precede, lo sviluppatore conviene che Mozilla potrà pur sempre richiedere ricorsi ingiuntivi (o un tipo equivalente di rimedio legale urgente) in qualsiasi giurisdizione.

