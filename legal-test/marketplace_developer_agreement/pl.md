Ta wersja Umowy z Twórcą obowiązuje od 2 listopada 2015 r.

Jeśli Twórca przesyła Dodatek dla Firefox OS (definicja poniżej), nie dotyczą go następujące sekcje Umowy: Płatności, Podatki i Zwrot uiszczonej ceny.

Niniejszy akapit stanowi podsumowanie poniższych postanowień. Ma on na celu ułatwienie zrozumienia Umowy, ale Twórca powinien zapoznać się z całą Umową, ponieważ zawierając ją, akceptuje wszystkie jej postanowienia, nie zaś tylko te, które składają się na niniejsze podsumowanie:

1. Twórca Materiałów umieszczonych w Firefox Marketplace musi mieć co najmniej 18 lat, w przeciwnym razie rodzic Twórcy powinien w jego imieniu wyrazić zgodę, nadzorować i współpracować z przedstawicielami Mozilli.
2. Twórca powinien przestrzegać wszelkich obowiązujących regulaminów oraz polityk, w tym także wytycznych dotyczących ochrony prywatności i treści materiałów.
3. Mozilla może usunąć z Firefox Marketplace Materiały Twórcy, jeśli uzna, że Materiały są szkodliwe lub niepożądane albo jeśli Twórca naruszy postanowienia polityki Mozilli lub niniejszą Umowę.
4. Twórca ponosi wyłączną odpowiedzialność za Materiały umieszczone w Firefox Marketplace, co oznacza, że jest zobowiązany do spełnienia wymogów wynikających z przepisów regulujących eksport, przestrzegania prawa, dokonywania zwrotu uiszczonej ceny i udzielanie wsparcia technicznego. Jeśli Twórca sprzeda Materiały umieszczone na Firefox Marketplace, jest on także odpowiedzialny za uiszczenie podatków, ustalenie ceny i dokonanie zwrotu uiszczonej ceny. Jeśli Twórca korzysta ze zintegrowanego systemu płatniczego Mozilla, administratorzy tego systemu mogą przejąć obowiązki Twórcy w kwestiach związanych ze sprzedażą/ VAT-em, zwrotem uiszczonej ceny i inne obowiązki związane z płatnością.
5. Twórca nie może zachowywać się w sposób niezgodny z prawem lub podejmować działań, które mogłyby zaszkodzić Mozilli lub osobom trzecim.
6. Mozilla nie ponosi odpowiedzialności za korzystanie przez Twórcę z Firefox Marketplace, Materiały Twórcy umieszczone w Firefox Marketplace ani działania innych użytkowników, w tym także innych twórców.
7. Twórca ponosi odpowiedzialność za swoje Materiały umieszczone w Firefox Marketplace oraz odpowiada za korzystanie lub niewłaściwe korzystanie z Firefox Marketplace.

##. Wstęp

Mozilla Corporation („Mozilla”) z siedzibą pod adresem 331 E. Evelyn Avenue, Mountain View, CA 94041 stawia sobie za cel różnorodność wyboru i innowacyjność w sieci. W tym celu Mozilla stworzyła „Firefox Marketplace” – powszechnie dostępną stronę internetową, która pozwala Autorom na rozpowszechnianie Materiałów umieszczonych w Firefox Marketplace wśród użytkowników w celu korzystania przez użytkowników z tych Materiałów na własnych urządzeniach.

## Definicje

- „Marka” oznacza nazwy handlowe, znaki towarowe, znaki usługowe, logo, nazwy domen i inne charakterystyczne cechy marki każdej ze stron, posiadane (bądź licencjonowane) przez nie przez jakiś czas.
- „Firefox Marketplace” oznacza platformę internetową Mozilli, na której Twórcy mogą dystrybuować Materiały umieszczone w Firefox Marketplace dla użytkowników końcowych.
- „Urządzenia z Firefox OS” oznaczają urządzenia dystrybuowane przez partnerów Mozilli i używające opracowanego przez Mozillę systemu operacyjnego Firefox OS.
- „Dodatki dla Firefox OS” oznaczają oprogramowanie opracowane przy użyciu rozszerzeń WebExtensions, które rozszerzają funkcje systemu Firefox OS. Dodatki są też często nazywane rozszerzeniami lub wtyczkami.
- „Materiały umieszczone w Firefox Marketplace” oznaczają aplikacje (w tym gry) opracowane przy użyciu otwartych technologii internetowych, które mogą być uruchamiane na wielu platformach, a także Dodatki dla Firefox OS.
- „Partnerzy Mozilli” oznaczają dostawców usług telekomunikacyjnych, producentów urządzeń oraz dystrybutorów urządzeń.


## Postanowienia regulujące korzystanie przez Twórcę z Firefox Marketplace

Twórca może korzystać z Firefox Marketplace w celu łatwiejszego rozpowszechniania swoich Materiałów umieszczonych w Firefox Marketplace. Korzystanie z Firefox Marketplace regulują postanowienia niniejszej Umowy z Twórcą, [Regulamin](/media/docs/terms/pl.html) Firefox Marketplace oraz innych regulacji dotyczących Firefox Marketplace, wymienionych w niniejszej umowie, jak również postanowienia znajdujące się w Firefox Marketplace (łącznie zwane „Postanowieniami”).


## Akceptacja Postanowień

Korzystając z Firefox Marketplace, Twórca potwierdza, że ma co najmniej 18 lat lub działa za zgodą i pod nadzorem swojego rodzica oraz że jest w pełni zdolny i upoważniony do zaakceptowania wymienionych Postanowień we własnym imieniu albo, w zależności od okoliczności, w imieniu swojego pracodawcy lub innego podmiotu, który reprezentuje.

W związku z ulepszaniem i rozwojem Firefox Marketplace, niniejsze Postanowienia mogą być zmienione. Mozilla zastrzega sobie prawo do zmiany Postanowień według swojego uznania; Mozilla powiadomi Twórcę o istotnych zmianach Postanowień.


## Polityka Prywatności Firefox Marketplace

Twórca jest zobowiązany podać swoje dane osobowe (dane identyfikujące oraz dane do kontaktu) w ramach rejestracji i korzystania z Firefox Marketplace w charakterze Twórcy. Informacje podane przez Twórcę będą przetwarzane zgodnie z zasadami opisanymi w [Polityce Prywatności Firefox Marketplace](/media/docs/privacy/pl.html). Niektóre funkcje Firefox Marketplace są obsługiwane przez serwisy zewnętrzne. Mozilla korzysta na przykład z usług zewnętrznych dostawców do generowania ocen aplikacji i przetwarzania płatności w aplikacjach. Twórca zobowiązuje się, że podane przez niego tym dostawcom zewnętrznym informacje będą prawidłowe, poprawne i aktualne. Dostawcy zewnętrzni mają własne regulaminy i polityki prywatności, z którymi Twórca powinien się zapoznać.


## Zarządzanie Firefox Marketplace

W stosunkach pomiędzy Mozillą a Twórcą, Twórca ponosi wyłączną odpowiedzialność za Materiały umieszczone w Firefox Marketplace. Z uwagi na konieczność zarządzania przez Mozillę Firefox Marketplace (w tym obowiązek zapobiegania nadużyciom), umieszczenie i prezentacja jakichkolwiek Materiałów umieszczonych w Firefox Marketplace zależy od uznania Mozilli. Mozilla, jej społeczność i dostawcy zewnętrzni mogą w każdym czasie analizować i sprawdzać Materiały umieszczone w Firefox Marketplace pod kątem ich zgodności z Umową i innymi obowiązującymi politykami.

Twórca ma prawo dokonania wyboru kraju, w którym chciałby rozpowszechniać swoje materiały, jednakże przyjmuje do wiadomości i zgadza się, że platforma Firefox Marketplace jest skonstruowana w ten sposób, że jest dostępna z urządzeń na całym świecie i nie ma obecnie możliwości zastrzeżenia, aby Materiały umieszczone w Firefox Marketplace były przekazywane tylko na konkretne urządzenia.

Twórca ponosi pełną odpowiedzialność za swoje relacje z użytkownikami końcowymi Materiałów umieszczonych w Firefox Marketplace.


## Płatności

Twórca może rozpowszechniać Materiały umieszczone na Firefox Marketplace nieodpłatnie.

Twórca może pobierać opłatę za Materiały umieszczone na Firefox Marketplace, wykorzystując w tym celu własny system płatności lub zintegrowany system płatności Firefox Marketplace. W obydwu przypadkach Mozilla nie przyjmuje na siebie obowiązków oficjalnego dystrybutora Materiałów umieszczonych w Firefox Marketplace i nie ciążą na niej inne obowiązki związane z takimi Materiałami.

Twórca korzystający ze zintegrowanego systemu płatności Firefox Marketplace, zobowiązany jest zawrzeć umowę dotyczącą konta płatniczego z odpowiednim administratorem systemu płatności. Dla celów niniejszej Umowy „konto płatnicze” oznacza konto utworzone i przydzielone przez administratora systemu płatniczego danemu Twórcy, na podstawie odrębnej umowy pomiędzy Twórcą a administratorem zintegrowanego systemu płatniczego, która upoważnia administratora zintegrowanego systemu płatniczego do pobierania i przekazywania płatności w imieniu Twórcy za Materiały umieszczone w Firefox Marketplace i sprzedane za pośrednictwem Firefox Marketplace. W różnych państwach system płatniczy może być obsługiwany przez różnych administratorów – lista administratorów zintegrowanego systemu płatniczego i ogólne warunki współpracy z poszczególnymi administratorami są [dostępne tu](/media/docs/pay-providers/all.html?v1). Decydując się na korzystanie z usług administratora zintegrowanego system płatniczego, Twórca upoważnia Mozillę do przekazania administratorowi systemu płatniczego informacji niezbędnych do prawidłowego świadczenia usług przez takiego administratora. Administratorzy zintegrowanego systemu płatniczego są firmami zewnętrznymi. Korzystając z ich usług, Twórca zobowiązuje się do przestrzegania ich Polityki Prywatności i Regulaminów.
Jeśli Twórca korzysta ze zintegrowanego systemu płatności Firefox Marketplace, ponosi opłatę z tytułu każdej sprzedaży. Z wysokością obowiązujących aktualnie opłat można zapoznać się na stronie <https://developer.mozilla.org/docs/Apps/Marketplace_Payments/Tax_FAQ>. Mozilla zastrzega sobie prawo zmiany wysokości obowiązujących opłat w każdym czasie, według swojego uznania.

W razie sprzedaży Materiałów umieszczonych na Firefox Marketplace Twórca jest zobowiązany do uiszczenia podatków (w tym podatku z tytułu sprzedaży/ VAT), ustalenia ceny, dokonania zwrotu uiszczonej ceny i spełnienia wszelkich innych obowiązków związanych z płatnością. Jeśli Twórca korzysta ze zintegrowanego systemu płatności, administrator zintegrowanego systemu płatności może przejąć obowiązki związane ze sprzedażą/ VAT, oficjalną dystrybucją, zwrotem uiszczonej ceny i innymi kwestiami dotyczącymi płatności. Pobieranie przez Twórcę opłat, dokonanie zwrotu uiszczonej ceny, uiszczenie należnych podatków z tytułu sprzedaży/ VAT i inne kwestie dotyczące płatności są wyłącznie przedmiotem stosunku istniejącego pomiędzy Twórcą, administratorem systemu płatniczego i nabywcą Materiałów umieszczonych w Firefox Marketplace. 

Jeśli Twórca korzysta z własnego systemu płatności, oficjalnym dystrybutorem Materiałów umieszczonych na Firefox Marketplace jest Twórca lub administrator systemu płatności, w zależności od treści stosunku prawnego łączącego Twórcę z administratorem systemu płatności.


## Podatki

Z uwagi na fakt, że to Twórca, nie zaś Mozilla, dokonuje sprzedaży Materiałów umieszczonych w Firefox Marketplace, to Twórca jest zobowiązany ustalić, czy opłata pobierana od użytkownika z tytułu ściągnięcia Materiałów umieszczonych w Firefox Marketplace podlega opodatkowaniu i jaka jest wysokość takiego podatku. Dodatkowo, Twórca jest zobowiązany przekazać podatek z tytułu transakcji odpowiedniemu organowi podatkowemu.

Jeśli Twórca korzysta ze zintegrowanego systemu płatniczego Firefox Marketplace, jego administrator może świadczyć usługi polegające na ustaleniu wysokości podatku z tytułu sprzedaży lub VAT w imieniu Twórcy i zapłaty tego podatku. Mozilla nie posiada żadnych zobowiązań z tytułu podatku wobec Twórcy w związku z Materiałami umieszczonymi w Firefox Marketplace, w tym w szczególności obowiązku onitorowania płatności i zarządzania nimi, uwierzytelniania opłaconych ściągnięć, rejestrowania dokonywanych płatności oraz uiszczenia, zgłaszania lub pobierania podatków z tytułu sprzedaży lub korzystania albo podatku akcyzowego. Twórca powinien zapoznać się z [NajczęstszymiPytaniami](https://developer.mozilla.org/en-US/docs/Apps/Marketplace_Payments/Tax_FAQ) kierowanymi do Mozilli w celu uzyskania bardziej szczegółowych informacji oraz zasięgnąć porady prawnej lub zapoznać się z przepisami podatkowymi w celu ustalenia czy jest obowiązany do pobrania i zapłaty podatku.


## Zwrot uiszczonej ceny

Twórca jest zobowiązany dokonać zwrotu uiszczonej ceny, obciążeń i innych należności na rzecz nabywcy Materiałów umieszczonych w Firefox Marketplace, jeśli obowiązek zwrotu wynika z obowiązujących przepisów prawa. Dodatkowo, jeśli Twórca korzysta ze zintegrowanego systemu płatności Firefox Marketplace, niniejszym zgadza się na poniższe warunki:

1. Twórca niniejszym upoważnia Mozillę i jej partnerów do przyznania w swoim imieniu nabywcy pełnego zwrotu uiszczonej ceny Materiału umieszczonego w Firefox Marketplace, jeśli nabywca zażąda zwrotu w terminie 30 minut od dokonania zakupu lub dłuższym (jeśli obowiązujące przepisy prawa przewidują dłuższy termin na dokonanie zwrotu). Po upływie w/w terminu żądanie zwrotu uiszczonej ceny może być uwzględnione lub odrzucone, w zależności od okoliczności konkretnej sprawy. Żądanie zwrotu uiszczonej ceny zgłoszone po upływie terminu 30 minut od dokonania zakupu może zostać uwzględnione, jeśli Materiały są wadliwe, zawierają złośliwe oprogramowanie (malware) lub naruszają regulaminy, i polityki Mozilli (w tym [zbiór wymagań dla materiałów umieszczanych w Firefox Marketplace](https://developer.mozilla.org/docs/Apps/Marketplace_review_criteria)), są niedostępne lub są niezgodne z opisem.

2. W celu zapewnienia właściwej jakości i zgodności z opisem Materiałów umieszczonych w Firefox Marketplace Mozilla może prowadzić postępowanie wyjaśniające i ustalić stosowny sposób postępowania w przypadku, gdy wobec określonych Materiałów zostanie zgłoszona większa niż przeciętna liczba żądań zwrotu uiszczonej ceny.

## Wsparcie techniczne

Wyłącznym obowiązkiem Twórcy jest zapewnienie użytkownikom końcowym odpowiedniego wsparcia technicznego i udostępnienie odpowiednich informacji kontaktowych w celu świadczenia wsparcia technicznego (w tym poprzez umieszczenie takich informacji na stronie zawierającej opis Materiałów umieszczonych w Firefox Marketplace). Brak zapewnienia odpowiedniego wsparcia technicznego związanego z Materiałami umieszczonymi w Firefox Marketplace może powodować niską ocenę Materiałów, gorsze wyeksponowanie Materiałów, niski poziom sprzedaży, spory dotyczące płatności, a nawet zawieszenie lub usunięcie Twórcy z Firefox Marketplace.


## Obowiązki związane z ochroną prywatności

Twórca zobowiązuje się przekazać końcowym użytkownikom wymaganą informację dotyczącą ochrony prywatności, w której w sposób odpowiedni zostaną procedury dotyczące gromadzenia danych dostarczonych przez końcowych użytkowników, korzystania z takich danych i ich ujawniania. Wszelkie Aplikacje będą posiadały politykę prywatności. Twórca oświadcza i zapewnia, że wszelkie dane użytkowników, które otrzyma od Mozilli, będą wykorzystane wyłącznie zgodnie z polityką prywatności Twórcy oraz obowiązującym prawem.

Twórca zobowiązuje się, że wszelkie materiały reklamowe przedstawiane użytkownikom końcowym Materiałów umieszczonych w Firefox Marketplace będą zgodne z wymogami przewidzianymi w niniejszej Umowie. Przykładowo, (i) stosowanie wbudowanych reklam i korzystanie przez Twórcę z informacji uzyskanych za pomocą takich reklam będzie następowało w sposób zgodny z obowiązującymi przepisami; (ii) wbudowana reklama nie będzie zawierała programów szpiegujących (spyware), złośliwego oprogramowania (malware) ani szkodliwych kodów, jak również nie będzie miała na celu spowodowanie szkody na osobie lub na mieniu; oraz (iii) Twórca poinformuje użytkownika o stosowanym monitorowaniu jego aktywności i zapewni mu prawo rezygnacji z takiego monitorowania stosowanego w celu dostarczanie użytkownikowi przez Twórcę lub osoby trzecie reklam i promocji opartych na jego indywidualnych zainteresowaniach.

## Promocja Materiałów w Firefox Marketplace

Twórca jest odpowiedzialny za umieszczenie w Firefox Marketplace swoich Materiałów, udostępnienie użytkownikom w Firefox Marketplace odpowiednich informacji dotyczących produktu i świadczonych usług, w tym przedstawienie właściwości i funkcjonalność Materiału umieszczonego w Firefox Marketplace oraz wskazanie uprawnień dostępu do odczytu i danych użytkownika niezbędnych, aby Materiał działał na urządzeniu użytkownika. Jeśli jakakolwiek informacja dotycząca produktu lub świadczonych usług jest niedokładna, wymaga aktualizacji lub zmiany, Twórca niezwłocznie dokona stosownej aktualizacji lub zmiany. O ile umowa zawarta na piśmie pomiędzy Twórcą a Mozillą nie stanowi inaczej, Materiały umieszczone w Firefox Marketplace przez Twórcę nie mogą w żaden sposób sugerować, że zostały wytworzone lub są wspierane przez Mozillę.


## Ograniczenia dotyczące treści Materiałów

Wszelkie Materiały dystrybuowane za pośrednictwem Firefox Marketplace muszą być zgodne z [Kryteriami przeglądu Marketplace](https://developer.mozilla.org/en-US/Marketplace/Publishing/Marketplace_review_criteria), [Kryteriami przeglądu Dodatków do Firefox OS](https://developer.mozilla.org/en-US/docs/Mozilla/Firefox_OS/Add-ons/Review_criteria) &#40; jeśli Materiały umieszczone w Marketplace są Dodatkiem do Firefox OS &#41; oraz [Warunkami użytkowania](https://www.mozilla.org/about/legal/acceptable-use). Ponadto Firefox Marketplace wymaga, aby wszystkie aplikacje zostały poddane ocenie przez International Age Rating Coalition („IARC”).  Twórcy Firefox Marketplace mogą uzyskać bezpłatnie dostęp do narzędzia certyfikacji ocen IARC w ramach procedury zgłaszania aplikacji. IARC jest organizacją zewnętrzną. Używając narzędzia certyfikacji ocen IARC, Twórca wyraża zgodę na [Politykę prywatności IARC](https://www.globalratings.com/IARCPRODClient/privacypolicy.aspx) oraz [Warunki użytkowania IARC](https://www.globalratings.com/IARCPRODClient/termsofuse.aspx). 


## Konta

Do przesłania Materiałów do Firefox Marketplace wymagane jest [konto Firefox](https:accounts.firefox.com). Twórca odpowiada za wszystkie działania na koncie oraz zgadza się przestrzegać [Regulaminu](https://www.mozilla.org/about/legal) oraz [Zasad prywatności](https://www.mozilla.org/privacy/firefox-cloud) kont Firefox.


## Oceny i statystyki Aplikacji

Firefox Marketplace umożliwia końcowym użytkownikom, który zainstalowali Materiały umieszczone w Firefox Marketplace, ocenianie takich Materiałów i zamieszczanie na ich temat komentarzy. Mozilla może przekazywać Twórcy zbiorcze statystyki dotyczące korzystania z Materiałów umieszczonych w Firefox Marketplace. Część tych informacji może być wykorzystywana w celu określenia miejsca umieszczenia Materiałów w Firefox Marketplace i może być ujawniania publicznie w Firefox Marketplace oraz za pośrednictwem API (interfejs programowania aplikacji). Mozilla posiada dostęp do takich informacji, jednak określone funkcje Firefox Marketplace pozwalają Twórcy zablokować dostęp innych twórców lub użytkowników do części nieprzetworzonych statystyk.


## Rezygnacja, usunięcie i rozwiązanie Umowy

### Usunięcie Materiałów przez Twórcę

Twórca może w każdym czasie usunąć Materiały umieszczone w Firefox Marketplace w taki sposób, aby w przyszłości nie były one rozpowszechniane za pośrednictwem Firefox Marketplace, ale usunięcie takie musi być zgodne z Umową oraz z umowami zawartymi przez Twórcę z użytkownikami końcowymi. Twórca zobowiązuje się, że usunięcie Materiałów umieszczonych w Firefox Marketplace nie będzie miało wpływu na prawa licencyjne użytkowników, którzy wcześniej dokonali zakupu lub pobrali Materiał umieszczony w Firefox Marketplace, (b) nie będzie powodowało usunięcia Materiałów umieszczonych w Firefox Marketplace ze sprzętu lub innych urządzeń użytkowników oraz z sekcji w Firefox Marketplace, w której przechowywane są w imieniu użytkowników pobrane wcześniej aplikacje, oraz (c) nie będzie miało wpływu na obowiązki Twórcy w zakresie dostarczenia Materiałów oraz świadczenia pomocy technicznej lub innych usług związanych z takimi Materiałami, jeśli zostały one wcześniej nabyte lub pobrane przez użytkownika.

Mozilla nie będzie przechowywać w Firefox Marketplace Materiałów, które zostały usunięte przez Twórcę z Firefox Marketplace z jednoczesnym poinformowaniem Mozilli na piśmie, że takie usunięcie nastąpiło z uwagi na (i) podejrzenie naruszenia lub faktyczne naruszenie praw autorskich, znaku towarowego, tajemnicy handlowej, zewnętrznego oznakowania produktu, patentu lub innych praw własności intelektualnej innej osoby, (ii) podejrzenia zniesławienia lub faktycznego zniesławienia, (iii) podejrzenia naruszenia lub faktycznego naruszenia prawa do wizerunku lub prawa do prywatności osoby trzeciej, lub (iv) podejrzenia lub stwierdzenia, że taki Materiał jest sprzeczny z obowiązującymi przepisami prawa. Jeśli Materiał Twórcy umieszczony w Firefox Marketplace zostanie usunięty z Firefox Marketplace z uwagi na naruszenie wymienionych powyżej praw autorskich lub praw własności przemysłowej, zniesławienia, wizerunku, prawa do prywatności lub obowiązujących przepisów prawa, Twórca będzie zobowiązany zwrócić każdemu użytkownikowi końcowemu, który nabył Materiały umieszczone w Firefox Marketplace w ciągu 60 dni poprzedzających datę usunięcia, kwotę uiszczoną przez końcowego użytkownika takiego Materiału.

Jeśli Twórca usunie wszystkie swoje Materiały umieszczone w Firefox Marketplace, może na piśmie rozwiązać niniejszą Umowę z zachowaniem 30-dniowego terminu wypowiedzenia. Wszelkie obowiązki Twórcy wynikające z Umowy pozostające w związku z Materiałami umieszczonymi w Firefox Marketplace, pozostają w mocy pomimo wypowiedzenia Umowy, dotyczy to także obowiązku dokonywania należnych zwrotów, obowiązków wynikających ze złożonych oświadczeń i zapewnień oraz przejęcia odpowiedzialności.


### Usunięcie Materiałów przez Mozillę

Mozilla jest uprawniona (ale nie zobowiązana) do usuwania, według własnego uznania, Materiałów, które w jej uzasadnionej ocenie naruszają jakikolwiek stosowany przez Mozillę regulamin, zbiór zasad lub politykę, lub w inny sposób mają charakter szkodliwy lub są niepożądane.

Nie uchybiając powyższemu, jeśli Mozilla zostanie powiadomiona przez Twórcę lub w inny sposób wejdzie w posiadanie informacji i w sposób uzasadniony ustali według własnego uznania, że jakiekolwiek Materiały umieszczone w Firefox Marketplace lub ich część (w tym w szczególności jakikolwiek znak towarowy, logo lub inne oznaczenie związane z Materiałem): (a) narusza [Kryteria przeglądu Marketplace]](https://developer.mozilla.org/en-US/Marketplace/Publishing/Marketplace_review_criteria), [Kryteria przeglądu Dodatków do Firefox OS](https://developer.mozilla.org/en-US/docs/Mozilla/Firefox_OS/Add-ons/Review_criteria),  [Warunki użytkowania](https://www.mozilla.org/about/legal/acceptable-use) lub inne regulacje mające zastosowanie do Firefox Marketplace; (b) może stanowić podstawę odpowiedzialności Mozilli lub innego podmiotu; lub (c) narusza Umowę, Mozilla może zablokować taki Materiał, usunąć z Firefox Marketplace, oznakować, filtrować, wprowadzić stosowne zmiany (w tym w szczególności dotyczy to opisów, zrzutów z ekranu, metadanych), w inny sposób sklasyfikować Materiał umieszczony w Firefox Marketplace lub podjąć inne działania według swojego uznania.

Informacje dotyczące sposobu zawaidamiania Mozilli w związku z naruszeniami znaków towarowych i praw autorskich można znaleźć [tutaj](https://www.mozilla.org/about/legal/report-abuse/).

Mozilla może w każdym czasie zawiesić stosowanie postanowień niniejszej Umowy lub ją rozwiązać, jeśli nie zamierza dłużej prowadzić Firefox Marketplace lub uzna, że Twórca naruszył postanowienia jakiegokolwiek regulaminu, zbioru zasad, polityki lub jakiekolwiek postanowienia niniejszej Umowy.


## Licencje

Mozilla zachęca Twórcę do udostępnienia Materiałów zamieszczonych w Firefox Marketplace na podstawie licencji open source, takich jak MPL dla kodów źródłowych i licencji typu Creative Commons dla utworów chronionych prawem autorskim.

Twórca niniejszym udziela Mozilli i jej jednostkom zależnym niewyłączną, globalną, bezpłatną  licencję z prawem do podlicencjonowania i przeniesienia dotyczącą wszystkich praw niezbędnych do udostępnienia Materiałów umieszczanych w Marketplace oraz powiązanych cech marki w powiązaniu z Firefox Marketplace, sklepami internetowymi firm zewnętrznych oraz na wszelkich urządzeniach obsługujących Materiały umieszczane w Marketplace. Dla jasności, licencja ta, bez ograniczania powyższych postanowień, oznacza, że Mozilla może dystrybuować i promować Materiały Twórcy, tak by mogły zostać (a) odkryte przez użytkowników i zainstalowane bezpośrednio w Firefox Marketplace (b) udostępnione do pobrania/dystrybucji w zewnętrznych sklepach internetowych, które dystrybuują Materiały umieszczane w Marketplace oraz odkryte i zainstalowane przez użytkowników tych zewnętrznych sklepów, a także (c) wstępnie zainstalowane przez Partnerów Mozilli na urządzeniach z Firefox OS oraz odkryte i użytkowane w tej formie na tych urządzeniach. Materiały umieszczane w Marketplace mogą być dostępne na każdej platformie obsługującej otwarte technologie internetowe oraz na wielu urządzeniach, takich jak telefony, tablety, komputery i telewizory.

Twórca niniejszym udziela Partnerom Mozilli niewyłączną, globalną, bezpłatną licencję z prawem do podlicencjonowania i przeniesienia dotyczącą wszystkich praw niezbędnych do udostępnienia Materiałów umieszczanych w Marketplace oraz powiązanych cech marki w powiązaniu z Firefox Marketplace, sklepami internetowymi firm zewnętrznych oraz na wszelkich urządzeniach obsługujących Materiały umieszczane w Marketplace. Licencja to obejmuje, jeśli ma to zastosowanie, prawo (ale nie zobowiązanie) Partnerów Mozilli do wstępnego zainstalowania takich Materiałów umieszczanych w Marketplace na Urządzeniach z Firefox OS i dostarczania Materiałów w związku z usługami dostępnymi na Urządzeniach z Firefox OS.

Twórca niniejszym udziela Mozilli, jej jednostkom  zależnym i Partnerom Mozilli oraz ich partnerom prowadzącym kanały sprzedaży niewyłączną, globalną, bezpłatną licencję z prawem do podlicencjonowania na użytkowanie Marki powiązanej z Materiałami umieszczanymi w Marketplace w kontekście marketingu i sprzedaży oraz w materiałach promocyjnych dotyczących Materiałów umieszczanych w Marketplace.

W stosunku prawnym pomiędzy Mozillą a Twórcą, każda ze stron posiada wyłączne prawa, w tym w szczególności prawa własności intelektualnej, do swojej Marki. Z zastrzeżeniem postanowień niniejszej Umowy żadna ze stron nie udziela ani nie uzyskuje żadnego udziału, prawa ani tytułu (w tym w szczególności jakiejkolwiek licencji domniemanej) do Marki drugiej ze stron. Żadne z postanowień niniejszej Umowy nie daje Twórcy prawa do używania stanowiących własność Mozilli nazw, znaków towarowych, znaków usługowych, loga, nazw domen i innych oznaczeń wyróżniających.


## Reklama

Mozilla i jej jednostki zależne mogą używać Marki Twórcy, zrzutów ekranu, filmów wideo i prezentacji Materiałów umieszczonych na Firefox Marketplace i jakichkolwiek treści zawartych, dostępnych lub przekazywanych za pośrednictwem Materiałów w prezentacjach, materiałach promocyjnych, podczas
spotkań promocyjnych i spotkań z twórcami, w sprawozdaniach finansowych, na stronach internetowych (w tym w linkach do strony www Twórcy), w oświadczeniach prasowych i listach klientów (które obejmują w szczególności listy klientów umieszczane na stronach internetowych Mozilli) w celach związanych z promocja Firefox Marketplace, systemu FirefoxOS, produktów i usług Mozilli oraz promowania Materiałów umieszczonych w Firefox Marketplace przez Twórcę.

## Oświadczenia i zapewnienia

Twórca niniejszym oświadcza i zapewnia, że:

1. Posiada i będzie posiadał wszelkie prawa niezbędne do umieszczenia, wystawiania, wykonywania, korzystania, kopiowania i przenoszenia Materiałów umieszczonych w Firefox Marketplace, na całym świecie, jak również prawa do upoważniania innych podmiotów (w tym Mozilli) do dokonywania powyższych czynności;
2. Posiada ważne na całym świecie prawo do korzystania i upoważniania innych podmiotów do korzystania z szaty graficznej, wzorów, symboli, nazw i innych elementów, jeśli Materiały umieszczone w Firefox Marketplace zwierają jakiekolwiek oznaczenia handlowe, takie jak znaki towarowe, znaki usługowe, zewnętrzne oznakowania produktów.
3. Opis oraz inne informacje dotyczące Materiałów umieszczonych w Firefox Marketplace są według jego wiedzy prawdziwe; oraz
4. Obok materiałów umieszczonych w Firefox Marketplace dostępna jest także umowa, która określa prawa użytkowników.

## Wyłączenie odpowiedzialności z tytułu gwarancji

FIREFOX MARKETPLACE JEST DOSTĘPNY W TAKIM STANIE, W JAKIM SIĘ AKTUALNIE ZNAJDUJE. MOZILLA, JEJ UDZIAŁOWCY, LICENCJODAWCY I DYSTRYBUTORZY NIE PONOSZĄ ODPOWIEDZIALNOŚCI Z TYTUŁU GWARANCJI, CZY TO UMOWNEJ, CZY RĘKOJMI, W TYM W SZCZEGÓLNOŚCI RĘKOJMI ZDOLNOŚCI HANDLOWEJ, PRZYDATNOŚCI DO OKREŚLONEGO CELU ORAZ NIENARUSZANIA PRAW AUTORSKICH. W NIEKTÓRYCH KRAJACH WYŁĄCZENIE LUB OGRANICZENIE RĘKOJMI NIE JEST DOPUSZCZALNE, W TAKIEJ SYTUACJI NINIEJSZE WYŁĄCZENIE NIE MA ZASTOSOWANIA.


## Ograniczenie odpowiedzialności

TWÓRCA PRZYJMUJE DO WIADOMOŚCI I AKCEPTUJE, ŻE Z ZASTRZEŻENIEM WYJĄTKÓW PRZEWIDZIANYCH PRZEZ PRAWO, MOZILLA, JEJ UDZIAŁOWCY, LICENCJODAWCY, JEDNOSTKI STOWARZYSZONE, JEDNOSTKI ZALEŻNE ORAZ DYSTRYBUTORZY NIE PONOSZĄ WOBEC TWÓRCY ODPOWIEDZIALNOŚCI Z JAKIEKOLWIEK ZA SZKODĘ POŚREDNIĄ, SZCZEGÓLNĄ, UBOCZNĄ, NASTĘPCZĄ, O CHARAKTERZE KARNYM LUB KRZYWDĘ DOZNANĄ PRZEZ TWÓRCĘ, W TYM UTRATĘ DANYCH, NIEZALEŻNIE OD TEGO, CZY MOZILLA LUB JEJ PRZEDSTAWICIELE WIEDZIELI LUB POWINNI BYLI WIEDZIEĆ, ŻE TAKA UTRATA MOŻE NASTĄPIĆ. W ŻADNYM RAZIE ODPOWIEDZIALNOŚĆ MOZILLI WOBEC TWÓRCY Z TYTUŁU SZKODY I KRZYWDY DOZNANEJ BEZPOŚREDNIO LUB POŚREDNIO W ZWIĄZKU Z NINIEJSZĄ UMOWĄ, NIE MOŻE ŁĄCZNIE PRZEKROCZYĆ (i) 100 USD LUB (ii) ŁĄCZNEJ KWOTY UISZCZONEJ PRZEZ TWÓRCĘ NA RZECZ MOZILLI W CIĄGU DWUNASTU MIESIĘCY  BEZPOŚREDNIO POPRZEDZAJĄCYCH ZGŁOSZENIE JAKIEJKOLWIEK SZKODY.

## Zwolnienie z odpowiedzialności; przejęcie odpowiedzialności

Twórca zwalnia Mozillę, członków jej władz, pracowników, pełnomocników i następców prawnych z odpowiedzialności z tytułu jakiekolwiek roszczeń, żądań lub szkód, bez względu na ich rodzaj czy charakter, wynikających bezpośrednio lub pośrednio ze sporów z innymi użytkownikami, w tym twórcami Materiałów umieszczonych w Firefox Marketplace.

Jeśli osoba trzecia wytoczy powództwo przeciwko Mozilli związane z korzystaniem przez Twórcę z Firefox Marketplace lub Materiałami umieszczonymi przez Twórcę w Firefox Marketplace, Twórca przejmie na siebie odpowiedzialność i pokryje wszelkie należności z tytułu jakichkolwiek szkód, strat i wydatków (w tym uzasadnionych kosztów zastępstwa procesowego i kosztów) związanych z takimi roszczeniami.


## Ogólne postanowienia

Niniejsza Umowa stanowi całość porozumienia zawartego pomiędzy Twórcą a Mozillą i reguluje korzystanie przez Twórcę z Firefox Marketplace, a także zastępuje w całości wszelkie poprzednie porozumienia zawarte pomiędzy Twórcą a Mozillą dotyczące Firefox Marketplace, o ile Twórca nie wynegocjował i nie podpisał z Mozillą osobnej umowy dotyczącej Firefox Marketplace („Umowa niestandardowa”), w którym to przypadku obowiązuje Umowa niestandardowa. Żadne postanowienie niniejszej Umowy nie daje Twórcy prawa do korzystania ze znaków towarowych, znaków usługowych ani zewnętrznego oznakowania produktów Mozilli lub jej licencjodawców. Mozilla niniejszym zastrzega sobie wszelkie prawa w tym zakresie. W celu uzyskania informacji dotyczącej znaków towarowych Mozilli, należy zapoznać się z Polityką Ochrony Znaków Towarowych i Regulaminem Korzystania z Logo.

Twórca przyjmuje do wiadomości i akceptuje, że jeśli Mozilla nie wykona lub nie będzie dochodzić na drodze sądowej wykonania przysługujących jej praw albo nie skorzysta z przysługujących jej środków ochrony prawnej, określonych w niniejszej Umowie (lub które przysługują Mozilli z mocy prawa), nie oznacza to, że Mozilla oficjalnie zrzeka się takich praw lub środków i że nie będzie mogła z nich korzystać w przyszłości.

Jeśli sąd właściwy do rozpoznania sprawy uzna jakiekolwiek postanowienie niniejszej Umowy za nieważne, postanowienie takie zostanie usunięte z Umowy, co nie będzie miało wpływu na pozostałe postanowienia Umowy. Pozostałe postanowienia Umowy są w takiej sytuacji ważne i wykonalne.

OGRANICZENIA EKSPORTOWE. ROZPOWSZECHNIANIE PRZEZ TWÓRCĘ MATERIAŁÓW UMIESZCZONYCH W FIREFOX MARKETPLACE MOŻE PODLEGAĆ PRZEPISOM STANÓW ZJEDNOCZONYCH REGULUJĄCYM EKSPORT. TWÓRCA ZOBOWIĄZANY JEST DOSTOSOWAĆ SIĘ DO
WSZELKICH PRZEPISÓW KRAJOWYCH I MIĘDZYNARODOWYCH REGULUJĄCYCH EKSPORT TOWARÓW I MAJĄCYCH ZASTOSOWANIE DO ROZPOWSZECHNIANIA PRZEZ NIEGO MATERIAŁÓW UMIESZCZONYCH W FIREFOX MARKETPLACE. PRZEPISY TE OBEJMUJĄ OGRANICZENIA W ZAKRESIE PRZEZNACZENIA, UŻYTKOWNIKÓW I KOŃCOWEGO UŻYTKU.

Jeśli Twórca otrzymał przetłumaczoną wersję Umowy, przyjmuje on do wiadomości, że tłumaczenie zostało dostarczone jedynie dla wygody Twórcy. W zakresie, w jakim tłumaczenie nie zgadza się z wersją Umowy w języku angielskim, obowiązuje wersja angielskojęzyczna.

Prawa wynikające z niniejszej Umowy nie mogą być przedmiotem cesji i nie mogą być przeniesione bez uprzedniej pisemnej zgody Mozilli. Twórca nie może przenieść swoich obowiązków wynikających z niniejszej Umowy bez uprzedniej pisemnej zgody Mozilli.

##Prawo właściwe i jurysdykcja

NINIEJSZA UMOWA, A TAKŻE STOSUNEK PRAWNY POMIĘDZY TWÓRCĄ A MOZILLĄ WYNIKAJĄCY Z NINIEJSZEJ UMOWY, PODLEGA PRAWU STANU KALIFORNIA, BEZ WZGLĘDU NA TO, CO STANOWIĄ NORMY KOLIZYJNE. Twórca i Mozilla zgadzają się poddać wszelkie kwestie prawne, jakie wynikają z niniejszej Umowy wyłącznej jurysdykcji sądów hrabstwa Santa Clara, Kalifornia. Niezależnie od powyższego, Twórca przyjmuje do wiadomości i zgadza się na to, że Mozilla może wystąpić o zabezpieczenie swojego roszczenia (lub inny natychmiastowy środek ochrony prawnej) do jakiegokolwiek sądu poza wskazanymi wyżej.

