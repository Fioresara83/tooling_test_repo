A Fejlesztői Megállapodás jelen verziója 2015. november 2-án lép életbe

Ha (az alábbiakban meghatározott) Firefox OS kiegészítőt küld be, akkor a Fejlesztői Megállapodás következő részei nem vonatkoznak Önre: Fizetések, adók és visszatérítések. 

Az első fejezet az alábbiakban olvasható feltételek összefoglalása. Az összefoglaló célja, hogy segítséget nyújtson Önnek a feltételek megértésében. Mindenképpen olvassa el az egész dokumentumot, mivel az elfogadással az összes feltételhez hozzájárul, nem csupán az összefoglaló elfogadását jelzi.

1. Ön abban az esetben lehet a Marketplace Tartalom Fejlesztője, ha Ön betöltötte 18. életévét vagy törvényes képviselőjének hozzájárulásával és felügyeletével jár el, és az Ön nevében törvényes képviselője veszi igénybe szolgáltatásainkat.
2. Vállalja, hogy betart minden vonatkozó feltételt és szabályzatot, ideértve az adatvédelemre és tartalomra vonatkozó elveket is.
3. Jogunkban áll az Ön által közzétett Marketplace Tartalmat bármikor eltávolítani a Firefox Marketplace-ről, ha az ártalmas vagy kifogásolható, vagy ha Ön megsérti a szabályzatainkat vagy a jelen Feltételeket.
4. Az Ön által közzétett Marketplace Tartalomért kizárólag Ön tartozik felelősséggel, ami azt jelenti, hogy e körben Ön felel az exportkorlátozásoknak és a vonatkozó jogszabályoknak való megfelelésért, a visszatérítésekért és a támogatásért. A Marketplace Tartalom értékesítése esetén szintén az Ön felelőssége az adók megfizetése, az árképzés és a visszatérítések is. Integrált fizetési rendszerünk használata esetén az integrált fizetési szolgáltató az áfafizetési, visszatérítési és egyéb fizetési kötelezettségek teljesítését átvállalhatja Öntől.
5. Tilos jogellenes vagy olyan tevékenység végzése, amely sérthet minket vagy másokat.
6. Nem felelünk a Firefox Marketplace Ön általi használatáért, az Ön által közzétett Marketplace Tartalomért, sem harmadik személy felhasználók, beleértve más fejlesztők tevékenységért.
7. Az Ön által közzétett Marketplace Tartalomért, valamint a Firefox Marketplace megfelelő használatért kizárólag Ön tartozik felelősséggel.

## Bevezetés

A Mozilla Corporation (székhely: 331 E. Evelyn Avenue, Mountain View, CA 94041, Amerikai Egyesült Államok (a továbbiakban „Mozilla” vagy „Mi”) elkötelezett azért, hogy az interneten biztosított legyen a szabad választás és az innováció lehetősége. Ennek érdekében alkottuk meg a „Firefox Marketplace” elnevezésű, bárki számára elérhető weboldalt, ahol Önnek lehetősége van a saját Marketplace Tartalmát felkínálni felhasználóknak, hogy azok azt saját eszközeiken használhassák.

## Definíciók

- A „Brand Elemek” alatt időről-időre az egyes felek tulajdonában álló vagy általuk licencelt kereskedelmi neveket, védjegyeket, szolgáltatási védjegyeket, logókat, domain neveket vagy más megkülönböztető brand elemeket értjük.
- A „Firefox Marketplace” saját fejlesztőknek szóló online platformunkra utal, amely a Marketplace Tartalmak végfelhasználókhoz juttatását szolgálja.
- A „Firefox OS Eszközök” a Mozilla partnerek által forgalmazott olyan eszközök, amelyek a Mozilla által kifejlesztett Firefox OS operációs rendszereket használják.
- A „Firefox OS Kiegészítők” a WebExtensions felhasználásával kifejlesztett szoftverekre utal, amelyek kibővítik a Firefox OS funkcióinak körét. A kiegészítőket gyakran szokták kiterjesztésnek vagy bővítménynek is nevezni.
- A „Marketplace Tartalom” olyan, nyílt webes technológián alapuló alkalmazásokat (többek között játékokat is) jelent, amelyek többféle platformon futtathatóak ugyanúgy, mint a Firefox OS kiegészítők.
- A „Mozilla Partnerek” telekommunikációs szolgáltatókat, telekommunikációs eszközök gyártóit és forgalmazóit jelenti.


## A Firefox Marketplace használatának feltételei

Ön mint Fejlesztő a Marketplace Tartalmának megosztása érdekében szabadon használhatja a Firefox Marketplace-t. A Firefox Marketplace használta során Ön köteles betartani a jelen Fejlesztői Szerződés feltételeit, a [Firefox Marketplace Felhasználási feltételeit](/media/docs/terms/hu-HU.html), valamint a jelen szerződésben hivatkozott, és a Firefox Marketplace oldalán közzétett szabályzatokat, amelyek mindegyike megtalálható a jelen dokumentumban referenciaként (együttesen „Feltételek”).


## A Feltételek elfogadása

A Firefox Marketplace használatával kijelenti, hogy betöltötte a 18. életévét, vagy rendelkezik törvényes képviselője beleegyezésével, és felügyelete alatt jár el. Kijelenti azt is, hogy rendelkezik a saját, a munkáltatója vagy az Ön által képviselt harmadik személy nevében a jelen Feltételek elfogadásához szükséges képességgel, felhatalmazással és joggal.

A Firefox Marketplace fejlesztése és újabb funkciók bevezetése esetén szükségessé válthat a Feltételek módosítása. Fenntartjuk annak jogát, hogy a Feltételeket saját belátásunk szerinti módosítsuk, azzal, hogy lényeges módosítás esetén értesítjük Önt.


## Firefox Marketplace Adatvédelmi Szabályzat

Ahhoz, hogy a Firefox Marketplace-en mint Fejlesztő regisztráljon, és azt használja, Önnek személyes adatokat (mint például azonosítási vagy elérhetőségi adatok) kell megadnia. Az Ön személyes adatait a [Firefox Marketplace Adatvédelmi irányelvekben](/media/docs/privacy/hu-HU.html) foglaltak szerint kezeljük. A Firefox Marketplace bizonyos funkcióit külső szolgáltatók működtetik. Például külső szolgáltatók készítik az alkalmazásértékeléseket és dolgozzák fel az alkalmazásokkal kapcsolatos kifizetéseket. Ön vállalja, hogy az ilyen külső szolgáltatók részére megadott valamennyi információ pontos, naprakész és helytálló. A külső szolgáltatók saját adatvédelmi szabályzattal és felhasználási feltételekkel rendelkeznek, amelyek elolvasása ajánlott.


## A Firefox Marketplace üzemeltetése

Ön és a Mozilla közül az Ön által közzétett Marketplace Tartalomért kizárólag Ön felel. A Firefox Marketplace fenntartása és üzemeltetése érdekében (ideértve különösen a visszaélések megakadályozását) bármilyen Marketplace Tartalom elfogadása és a Firefox Marketplace-en való megjelenítése a Mozilla kizárólagos döntésétől függ. A Mozilla, a Mozilla közössége vagy a Mozilla külső szolgáltatói bármikor felülvizsgálhatják vagy ellenőrizhetik az Ön Marketplace Tartalmát a jelen Feltételek és bármely alkalmazandó szabályzat betartásának biztosítása érdekében.

Ön megválaszthatja, mely országhoz tartozó értékesítési felületen (country store) kívánja terjeszteni Marketplace Tartalmát, ugyanakkor tudomásul veszi, hogy a Firefox Marketplace úgy működik, hogy bármilyen nyílt webes technológia használatára alkalmas eszközzel elérhető legyen, így jelenleg nem lehetséges a Marketplace Tartalmak felhasználásának meghatározott eszközökre való korlátozása.

Kizárólag Ön felel az Ön és az Ön Marketplace Tartalmának végfelhasználói közötti kapcsolatért. 


## Kifizetések

Önnek lehetősége van arra, hogy a Marketplace Tartalmát ingyenesen bocsássa rendelkezésre. Amennyiben a Marketplace Tartalmát díj ellenében kívánja értékesíteni, ezt megteheti a Firefox Marketplace integrált fizetési rendszerének használatával, vagy saját fizetési megoldás révén is. Az Ön Marketplace Tartalmával kapcsolatosan a Mozilla egyik esetben sem tekinthető számlakibocsátónak, továbbá nem vállal bármilyen más kötelezettséget sem.

Amennyiben úgy dönt, hogy a Firefox Marketplace integrált fizetési rendszert veszi igénybe, Önnek a fizetési számla létrehozása érdekében regisztrálnia kell az adott integrált fizetési szolgáltató rendszerében. A jelen szerződés alkalmazásában a „fizetési számla” az integrált fizetési szolgáltató által, az Ön és a fizetési szolgáltató között létrejött külön megállapodás feltételeinek megfelelően létrehozott számlát jelenti, amely az integrált fizetési szolgáltató számára az Ön nevében lehetővé teszi a Firefox Marketplace-en értékesített Marketplace Tartalom ellenértékének beszedését és átutalását. Fizetési szolgáltatási rendszerünk a különböző országokban különböző fizetési szolgáltatók alkalmazását ajánlhatja fel az Ön számára - az integrált fizetési szolgáltatókat tartalmazó lista és az általuk alkalmazott szerződéses feltételek [itt](/media/docs/pay-providers/all.html?v1) érhetők el. Az integrált fizetési szolgáltató igénybevétele esetén Ön felhatalmaz Minket arra, hogy átadjuk az adott integrált fizetési szolgáltatónak az Önre vonatkozó információkat annyiban, amennyiben a fizetési szolgáltatónak szüksége van ahhoz, hogy az Ön számára a szolgáltatásokat teljesíteni tudja.  A fizetési szolgáltatók külső szolgáltatók, és szolgáltatásaik igénybevételével Ön vállalja, hogy betartja Adatvédelmi Szabályzatukat és Felhasználási Feltételeiket.

Amennyiben úgy dönt, hogy a Firefox Marketplace integrált fizetési rendszert veszi igénybe, Marketplace Tartalmak végfelhasználók általi megvásárlásai után tranzakciós díjat is kell fizetnie. A jelenleg érvényben lévő díjakról
itt <https://developer.mozilla.org/docs/Apps/Marketplace_Payments>tájékozódhat. A díjak időről-időre, saját hatáskörben történő változtatásának jogát fenntartjuk.

A Marketplace Tartalom értékesítése esetén Ön köteles a vonatkozó adókat (pl. áfa) megfizetni, és az árazásról, a visszatérítésekről és egyéb fizetési kötelezettségek teljesítéséről gondoskodni. Integrált fizetési rendszer használata esetén az integrált fizetési szolgáltató az áfafizetési, számlakibocsátói, visszatérítési és egyéb fizetési kötelezettségek teljesítését átvállalhatja Öntől. Az Ön által felszámolt díj, visszatérítés, áfafizetési és egyéb fizetéssel kapcsolatos ügyek kizárólag az Ön, az érintett fizetési szolgáltató és a Marketplace Tartalom vásárlója közötti ügynek tekintendő.

Saját fizetési rendszer igénybevétele esetén a Marketplace Tartalom értékesítése tekintetében – az erre vonatkozó megállapodás függvényében – Ön vagy a fizetési szolgáltatója minősül számlakibocsátónak.


## Adózás

Tekintettel arra, hogy Ön, és nem a Mozilla értékesíti a Marketplace Tartalmat a Firefox Marketplace végfelhasználóinak, így az Ön kötelezettsége annak meghatározása, hogy a tartalom letöltésének ellenértéke adófizetési kötelezettség hatálya alá tartozik-e, továbbá az alkalmazandó adó mértékének megállapítása. Ön felelős továbbá a tranzakció alapján a vonatkozó adóknak a megfelelő adóhatóság részére történő megfizetéséért.

Amennyiben a Firefox Marketplace integrált fizetési rendszerét használja, az integrált fizetési szolgáltatók az Ön nevében meghatározhatják és átutalhatják a vonatkozó áfát és egyéb alkalmazandó adókat. A Mozillát semmilyen adófizetéssel összefüggő kötelezettség sem terheli Ön felé a Marketplace Tartalommal kapcsolatosan, beleértve, de nem kizárólagosan nem köteles a kifizetések feldolgozására és nyomon követésére, teljesített vagy korábban teljesített letöltések hitelesítésére, számlák megőrzésére, vagy az értékesítések után bármilyen kifizetésre, bejelentésre vagy díj felszámítására, illetve adófizetésre. További információért, kérjük, olvassa el a Mozilla [Adó GYIK](https://developer.mozilla.org/docs/Apps/Marketplace_Payments/Tax_FAQ) oldalát, továbbá az Önt érintő esetleges adóbeszedési és befizetési kötelezettségekről konzultáljon jogi képviselőjével vagy az illetékes adóhatósággal.


## Visszatérítések

A Marketplace Tartalom vásárlójának teljesítendő valamennyi visszatérítés, kedvezmény és egyéb hasonló visszafizetési kötelezettség jogszabályoknak megfelelő teljesítéséről Ön köteles gondoskodni. A Firefox Marketplace integrált fizetési rendszer igénybevétele esetén Ön hozzájárul az alábbiakhoz:

1. Ezúton feljogosítja a Mozillát és partnereinket, hogy amennyiben a Marketplace Tartalom vásárlója a vásárlás megtörténtétől számított 30 percen vagy hosszabb (ha az alkalmazandó jog így rendelkezik) időintervallumon belül visszatérítést igényel, az Ön nevében a vásárlónak a Marketplace Tartalom teljes árát visszafizesse. Az ezen időn túli visszatérítésre vonatkozó igények az alapul szolgáló októl függően kerülhetnek elfogadásra vagy elutasításra. A vásárlás megtörténtét követő 30 percen túl akkor kerülhet sor visszatérítésre, ha az Ön tartalma hibás, rosszindulatú programot tartalmaz, vagy a szabályzatainkkal ellentétes (beleértve a [marketplace ellenőrzési feltételeinket](https://developer.mozilla.org/docs/Apps/Marketplace_review_criteria)), nem elérhető, vagy nem a leírásnak megfelelően működik; és
2. A Mozilla kivizsgálhatja az egyes Marketplace Tartalmakkal kapcsolatosan jelentkező, a szokásosnál nagyobb volumenű visszatérítési igényeket a Marketplace Tartalom minősége és a hirdetések pontossága érdekében, és dönthet a megfelelő intézkedésekről.

## Támogatás

Az Ön kizárólagos kötelezettsége a végfelhasználók részére megfelelő technikai támogatást nyújtani, továbbá ennek érdekében a megfelelő elérhetőségi adatokat közzétenni (beleértve az adatoknak valamennyi Marketplace Tartalommal kapcsolatos listaoldalon való feltüntetését). Amennyiben Ön nem nyújt megfelelő támogatást a Marketplace Tartalma(i) számára, az a Tartalom kedvezőtlenebb értékelését, a Tartalom kevésbé kiemelt megjelenítését, alacsonyabb értékesítést, számlázási vitákat, valamint felfüggesztést, illetve a Firefox Marketplace-ről való eltávolítást is eredményezheti.


## Adatvédelemmel kapcsolatos kötelezettségek

Ön vállalja, hogy a végfelhasználók számára a jogszabályoknak megfelelő adatvédelmi szabályzatot tesz közzé, amely részletesen ismerteti a végfelhasználók által az Ön számára rendelkezésre bocsátott adatok bármely gyűjtését, kezelését és továbbítását, illetve nyilvánosságra hozatalát. Valamennyi Alkalmazásnak rendelkeznie kell adatvédelmi szabályzattal. Ön kijelenti és szavatol azért, hogy a Mozilla által az Ön számára a felhasználókról rendelkezésre bocsátott adatokat kizárólag az Ön adatvédelmi szabályzatában foglaltaknak, valamint a vonatkozó adatvédelmi törvényeknek megfelelően használja fel.

Ön vállalja annak biztosítását, hogy a Marketplace Tartalmának felhasználói számára közvetített reklám a jelen Feltételek és az Ön vonatkozó adatvédelmi törvényeknek megfelelő adatvédelmi
szabályzata valamennyi követelményének megfelel.  Többek között (i) a beágyazott reklámok és az abból kinyert adatok Ön általi felhasználása valamennyi jogszabályi követelménynek megfelel; (ii) a beágyazott reklám nem tartalmaz „kémprogramot”, „kártékony programot”; egyéb ártalmas kódot, és nem okoz sem személyes sérülést, sem bármilyen más kárt; és (iii) a felhasználókat megfelelően figyelmezteti és választási lehetőséget biztosít számukra akkor, ha követésük révén akár Ön, akár harmadik személyek személyre szabott reklámokat vagy promócióikat jelenítenek meg számukra.


## Értékesítés a Firefox Marketplace-en

A Marketplace Tartalom Firefox Marketplace-re történő felöltése az Ön kötelezettsége, amely során pontos termék- és szolgáltatásinformációkat köteles nyújtani a felhasználók számára a Marketplace Tartalomról, annak működéséről és jellemzőiről. E körben köteles a Marketplace Tartalom használatához szükséges, a felhasználói eszközön beállítandó biztonsági engedélyekről és felhasználói adatokról is megfelelő és kellően részletes tájékoztatást nyújtani. Amennyiben bármely termék- vagy szolgáltatásinformáció nem helytálló, vagy annak módosítása vagy frissítése szükséges, Ön vállalja, hogy a szükséges módosítások és frissítések elvégzéséről haladéktalanul gondoskodik. Az Ön Marketplace Tartalma semmilyen körülmények között sem keltheti azt a benyomást, hogy az a Mozilla terméke lenne vagy a Mozilla támogatásával jött volna létre, kivéve akkor, ha az Ön és a Mozilla között létrejött írásbeli megállapodás másképpen nem rendelkezik.


## Tartalomkorlátozás

Valamennyi, a Firefox Marketplace-en közzétett Marketplace Tartalomnak meg kell felelnie a Mozilla [Marketplace Ellenőrzési Feltételeinek](https://developer.mozilla.org/en-US/Marketplace/Publishing/Marketplace_review_criteria), a [Firefox OS Kiegészítőkre vonatkozó ellenőrzési feltételeinek](https://developer.mozilla.org/en-US/docs/Mozilla/Firefox_OS/Add-ons/Review_criteria) &#40;ha az Ön Marketplace Tartalma Firefox OS kiegészítő&#41; és a [Felhasználási feltételeinek](https://www.mozilla.org/about/legal/acceptable-use). Továbbá a Firefox Marketplace követelményei szerint minden alkalmazást értékel az International Age Rating Coalition („IARC”).  A Firefox Marketplace fejlesztői ingyenesen hozzáférhetnek az IARC értékelési tanúsítási eszközéhez az alkalmazás feltöltési folyamatának részeként.  Az IARC külső szolgáltató, és az értékelési tanúsítási eszközük használatával Ön vállalja, hogy betartja az [IARC Adatvédelmi Szabályzatát](https://www.globalratings.com/IARCPRODClient/privacypolicy.aspx) és az [IARC Felhasználási feltételeit](https://www.globalratings.com/IARCPRODClient/termsofuse.aspx). 


## Fiókok

Ahhoz, hogy feltölthesse Marketplace Tartalmát a Firefox Marketplace-re, létre kell hoznia egy [Firefox-fiókot](https:accounts.firefox.com). A fiókjában minden tevékenységért Ön felelős, és vállalja, hogy betartja a Firefox-fiókokra vonatkozó [Felhasználási feltételeket](https://www.mozilla.org/about/legal) és az [Adatvédelmi irányelveket](https://www.mozilla.org/privacy/firefox-cloud).


## Alkalmazások értékelése és statisztikák

A Firefox Marketplace lehetővé teszi a felhasználók számára, hogy az általuk letöltött Marketplace Tartalmakat értékeljék, és azokhoz hozzászólást fűzzenek. A Mozilla összesített statisztikákat nyújthat Önnek a Marketplace Tartalmának használatáról. Ezen információ egy része a Tartalom Firefox Marketplace-en belüli elhelyezésének meghatározására szolgálhat, és a Firefox Marketplace-en, valamint az alkalmazásprogramozási felületeinken nyilvánosan is megjelenhet. Míg a Mozilla ezen adatokhoz hozzáféréssel rendelkezik, a Firefox Marketplace bizonyos szolgáltatásai lehetővé teszik az Ön számára, hogy nyers statisztikai adatok egy része ne legyen hozzáférhető más fejlesztők és felhasználók részére.


## Visszavonás, eltávolítás és felmondás

### Ön általi eltávolítás

Önnek bármikor lehetősége van arra, hogy a Marketplace Tartalmát a jövőbeli értékesítés megszüntetése érdekében a Firefox Marketplace-ről eltávolítsa a jelen Feltételek és a végfelhasználókkal kötött megállapodásban foglaltak betartása mellett. Ön tudomásul veszi, hogy a Marketplace Tartalomnak a jövőbeli értékesítés megszüntetése érdekében történő eltávolítsa (a) nem érintheti azon felhasználók licencjogait, akik a Marketplace Tartalmat korábban megvásárolták vagy letöltötték, (b) nem eredményezheti a Marketplace Tartalomnak a felhasználói számítógépekről, hardverről és egyéb eszközökről, vagy a Firefox Marketplace olyan részéről való törlését, ahol a felhasználók a korábban megvásárolt vagy letöltött alkalmazásokat tárolják (ha van ilyen), továbbá (c) nem változtathatja meg az Ön kötelezettségét arra, hogy a felhasználók által már megvásárolt vagy letöltött Marketplace Tartalmat szolgáltassa vagy támogassa.

A Mozilla a Firefox Marketplace semmilyen részén sem őriz meg olyan, Ön által törölt Marketplace Tartalmat, amely törléséről Ön a Mozillát az alábbi okokra hivatkozással írásban értesítette: (i) bármilyen szerzői jog, védjegy, üzleti titok, formatervezési minta, szabadalom vagy más egyéb szellemi tulajdon bitorlása vagy annak gyanúja, (ii) rágalmazás vagy annak gyanúja, (iii) harmadik személyek személyiségi vagy adatvédelemhez való jogának megsértése vagy annak gyanúja, (iv) annak a gyanúja vagy megállapítása, hogy a Marketplace Tartalom a vonatkozó jogszabályoknak nem felel meg. Amennyiben az Ön Marketplace Tartalmának a Firefox Marketplace-ről való eltávolítására a fent ismertetett bitorlás, rágalmazás, személyiségi jogok vagy adatvédelemhez való jog, valamint egyéb alkalmazandó jogszabályok sérelme miatt kerül sor, Ön köteles valamennyi végfelhasználó részére, a végfelhasználó által az érintett Marketplace Tartalom megvásárlása során kifizetett összeget az eltávolítást megelőző 60 napon belül visszatéríteni.

Amennyiben Ön valamennyi Marketplace Tartalmát eltávolítja a Firefox Marketplace-ről, úgy jogosult a jelen Feltételeket felmondani, amennyiben 30 nappal a felmondás előtt írásban értesíti a Mozillát a felmondás tényéről. Valamennyi jelen Feltételekben foglalt Marketplace Termékre vonatkozó kötelezettség a Feltételek felmondását követően is hatályban marad, így többek között a teljesítetlen díjvisszatérítésekhez kapcsolódó kötelezettségek, kötelezettség- és szavatosságvállalások, valamint a Mozilla kártalanítására vonatkozó kötelezettségek is.



### A Mozilla általi eltávolítás

A Mozilla jogosult (de nem kötelezett) a saját belátása szerint bármely tartalmat eltávolítani, amely ésszerű megítélése szerint sérti valamely Mozilla szabályzatot, vagy bármely módon sértő vagy kifogásolható.

A fentiek korlátozása nélkül, amennyiben a Mozilla akár Öntől, akár bármely más módon arról értesül és arra a következtetésre jut, hogy valamely Marketplace Tartalom vagy annak bármely része (beleértve, de nem kizárólagosan bármely védjegyet, logót vagy a szóban forgó Marketplace Tartalommal összefüggésbe hozható brand elemet): (a) sérti a [Marketplace Ellenőrzési Feltételeket]( https://developer.mozilla.org/en-US/Marketplace/Publishing/Marketplace_review_criteria), a [Firefox OS Kiegészítőkre vonatkozó ellenőrzési feltételeinket]( https://developer.mozilla.org/en-US/docs/Mozilla/Firefox_OS/Add-ons/Review_criteria),  a [Felhasználási feltételeinket](https://www.mozilla.org/about/legal/acceptable-use) vagy más Firefox Marketplace szabályzatot; (b) a Mozilla vagy más harmadik személy felelősségre vonását eredményezheti; (c) sérti a jelen Feltételeket, a Mozilla saját belátása szerint megszüntetheti a Marketplace Tartalom Firefox Marketplace-en való elérhetőségét, a Marketplace Tartalmat a Firefox Marketplace-ről eltávolíthatja, a kapcsolódó anyagokat (beleértve, de nem kizárólagosan a leírásokat, képernyőképeket vagy metaadatokat) megjelölheti, szűrheti vagy módosíthatja, a Marketplace Tartalmat átsorolhatja, vagy más kiigazító intézkedést tehet. 

További információkat arról, hogyan értesítsen minket feltételezett szerzőijog- vagy védjegysértéssel kapcsolatban, [itt](https://www.mozilla.org/about/legal/report-abuse/) találhat.

A Mozilla bármikor jogosult a jelen Feltételek alkalmazását Önnel szemben felfüggeszteni vagy megszüntetni, ha a Mozilla a Firefox Marketplace szolgáltatás nyújtását megszünteti, vagy meggyőződése szerint Ön valamely szabályzatot nem tartotta be, vagy megsértette a jelen Feltételeket.

## Licencek

A Mozilla arra ösztönzi Önt, hogy a Marketplace Tartalmát nyílt forráskódú licenc alatt tegye elérhetővé, mint például amilyen a forráskód vonatkozásában az MPL, a kreatív alkotások vonatkozásában pedig a Creative Commons. 

Ön a jelen Feltételek elfogadásával nem kizárólagos, az egész világra érvényes, ingyenes, allicenciába adható és átruházható felhasználási engedélyt ad a Mozilla és társult vállalatai részére valamennyi olyan joga tekintetében, amely szükséges az Ön Marketplace Tartalma és a kapcsolódó Brand Elemek eléréséhez a Firefox Marketplace-en, külső szolgáltató marketplace-én, valamint bármely olyan eszközön, amely támogatja a Marketplace Tartalmat. Az érthetőség kedvéért és az előzőek sérelme nélkül ez az engedély azt jelenti, hogy forgalmazhatjuk és reklámozhatjuk az Ön Marketplace Tartalmát úgy, hogy azt (a) felhasználók felfedezhessék és telepíthessék közvetlenül a Firefox Marketplace-ről, hogy (b) letölthető/forgalmazható legyen külső szolgáltató marketplace helyéről, és a felhasználók felfedezhessék és telepíthessék a külső szolgáltató marketplace-éről, hogy (c) a Mozilla Partnerek előzetesen letölthessék Firefox OS eszközökre, és hogy ezeken a Firefox OS eszközökön előzetesen letöltött tartalomként fedezhessék fel és használhassák. A Marketplace Tartalom elérhető bármely nyílt webes technológiák futtatására képes és több eszközzel, például telefonokkal, táblagépekkel, asztali számítógépekkel és TV-kkel kompatibilis platformon.

Ön a jelen Feltételek elfogadásával nem kizárólagos, az egész világra érvényes, ingyenes, allicenciába adható és átruházható felhasználási engedélyt ad a Mozilla Partnerek részére valamennyi olyan joga tekintetében, amely szükséges az Ön Marketplace Tartalma és a kapcsolódó Brand Elemek eléréséhez a Firefox Marketplace-en, külső szolgáltató marketplace-én, valamint bármely olyan eszközön, amely támogatja a Marketplace Tartalmat.  A Mozilla Partnerekre vonatkozó előbbi felhasználási engedély magában foglalja – amennyiben alkalmazandó – a jogot (de kötelezettséget nem) az érintett Marketplace Tartalomnak a Firefox OS Eszközre történő előzetes letöltésére, valamint a Firefox OS Eszközön keresztül elérhető szolgáltatásokkal kapcsolatosan a Marketplace Tartalom biztosítására.

Ön nem kizárólagos, az egész világra érvényes, ingyenes, allicenciába adható felhasználási engedélyt ad a Mozilla, a társult vállalatai és a Mozilla Partnerek, továbbá az érintett csatornabeli partnerek részére, hogy használják az Ön Marketplace Tartalmához kapcsolódó Brand Elemeket a Marketplace Tartalommal kapcsolatos marketinges, értékesítési és promóciós anyagokban.

A Mozilla és Ön mint Felek viszonyában mindkét fél a saját jogainak, jogcímeinek és érdekeltségének jogosultja és tulajdonosa, beleértve, de nem kizárólagosan a Brand Elemek szellemi tulajdonához fűződő jogot is. A jelen Feltételekben foglalt kifejezett és korlátozott rendelkezésektől eltekintve egyik fél sem biztosít vagy szerez jogot, jogcímet, valamint érdekeltséget (beleértve, de nem kizárólagosan a hallgatólagos felhasználási engedélyt is) a másik fél bármely Brand Eleme tekintetében. A jelen Feltételek egyetlen része sem ad jogot a Mozilla márkanevei, védjegyei, szolgáltatási védjegyei, logói, domain nevei vagy más megkülönböztető brand elemek használatára.


## Nyilvánosság

A Mozilla és társult vállalatai vagy a Mozilla Partnerek az Ön Brand Elemeit, valamint a Marketplace Tartalmáról és bármely a Marketplace Tartalmában szereplő, azáltal hozzáférhető, valamint azon keresztül továbbított tartalmakról készült képernyőképeket, videókat és bemutatókat felhasználhatják prezentációkban, marketinganyagokban és -rendezvényeken, fejlesztői rendezvényeken, pénzügyi jelentésekben, weboldalgyűjteményekben (ideértve az Ön honlapjára vezető linkeket is), digitális és nyomtatott kommunikációkban (például közösségi médián, hírlevelekben, blogokon, weboldalakon, sajtónyilatkozatokban, brosúrákban stb.), valamint vásárlói listákban (ideértve, de nem kizárólagosan a Mozilla weboldalakon közzétett vásárlói listákat is) a Firefox Marketplace, a Mozilla termékek és szolgáltatások vagy az Ön Marketplace Tartalmának népszerűsítése érdekében.


## Nyilatkozatok és Kötelezettségvállalások

Ön kijelenti és vállalja, hogy:

1. Rendelkezik a Marketplace Tartalom egész világon történő közzétételéhez, megjelenítéséhez, előadásához, használatához, sokszorosításához és továbbításához szükséges valamennyi joggal, valamint jogosult arra is, hogy mások részére (a Mozilla részére is) biztosítsa ezeket a jogokat, és ezekkel a jövőben is rendelkezni fog;
2. Amennyiben az Ön Marketplace Tartalma bármilyen kereskedelmi azonosítót, például védjegyet, szolgáltatási védjegyet vagy formatervezési mintát tartalmaz, Ön jogosult valamennyi annak részét képező mű, design, embléma, név és egyéb elem egész világon történő használatára és a használat engedélyezésére is.
3. A Marketplace Tartalom leírása és az azzal kapcsolatos valamennyi Ön által szolgáltatott adat az Ön legjobb tudomása szerint helytálló; és
4. Az Ön által közzétett Marketplace Tartalomhoz olyan megállapodás tartozik, amely a felhasználók jogait tartalmazza, és amely részükre hozzáférhető.

## Szavatosság kizárása

A FIREFOX MARKETPLACE SZAVATOSSÁG KIZÁRÁSÁVAL („AS IS”) KERÜL RENDELKEZÉSRE BOCSÁTÁSRA. A MOZILLA ÉS KÖZREMŰKÖDŐI, LICENCPARTNEREI ÉS FORGALMAZÓI VALAMENNYI KÖZVETLEN ÉS KÖZVETETT SZAVATOSSÁGOT KIZÁRNAK, BELEÉRTVE, DE NEM KIZÁRÓLAGOSAN AZ ÉRTÉKESÍTHETŐSÉGRE, MEGHATÁROZOTT CÉLRA VALÓ ALKALMASSÁGRA, ÉS A JOGSZEGÉS ELKERÜLÉSÉRE VONATKOZÓ KÖZVETETT FELELŐSSÉGET IS. EGYES JOGHATÓSÁGOK NEM ENGEDÉLYEZIK A KÖZVETETT SZAVATOSSÁG KIZÁRÁSÁT, EZÉRT ELŐFORDULHAT, HOGY A JELEN PONT RENDELKEZÉSEI ÖNRE NEM VONATKOZNAK.


## Felelősség korlátozása

ÖN TUDOMÁSUL VESZI ÉS KIJELENTI, HOGY JOGSZABÁLY ELTÉRŐ RENDELKEZÉSE HIÁNYÁBAN A MOZILLA, KÖZREMŰKÖDŐI, LICENCPARTNEREI, LEÁNYVÁLLALATAI, TÁRSULT VÁLLALATAI ÉS FORGALMAZÓI SEMMILYEN FELELŐSSÉGI OKRA HIVATKOZÁSSAL SEM FELELNEK AZ ÖN OLDALÁN FELMERÜLT KÖZVETETT, KÜLÖNLEGES, VÉLETLEN, KÖVETKEZMÉNYES, BÜNTETŐ VAGY PÉLDÁT STATUÁLÓ KÁROKÉRT, BELEÉRTVE AZ ADATVESZTÉST IS, TEKINTET NÉLKÜL ARRA, HOGY A MOZILLA VAGY KÉPVISELŐI TUDOMÁSSAL BÍRTAK VAGY TUDOMÁSSAL KELLETT VOLNA BÍRNIUK EZEN KÁROK FELMERÜLÉSÉNEK LEHETŐSÉGÉRŐL. A MOZILLA A JELEN FELTÉTELEKKEL KAPCSOLATOS VAGY ABBÓL EREDŐ KÁROK TEKINTETÉBEN FENNÁLLÓ KÁRTÉRÍTÉSI KÖTELEZETTSÉGE SEMMILYEN ESETRE SEM HALADHATJA MEG A (i) 100 $ ÖSSZEGET, VAGY (ii) A MOZILLA ÁLTAL, AZ IGÉNYRŐL VALÓ ÉRTESÍTÉST KÖZVETLENÜL MEGELŐZŐ 12 HÓNAPBAN AZ ÖN RÉSZÉRE KIFIZETETT TELJES ÖSSZEGET.  BIZONYOS JOGHATÓSÁGOK NEM ENGEDÉLYEZIK EGYES TÍPUSÚ FELELŐSSÉGEK KIZÁRÁSÁT VAGY KORLÁTOZÁSÁT, EZÉRT ELŐFORDULHAT, HOGY EZ A JOGNYILATKOZAT ÖNRE NEM VONATKOZIK.


## Mentesítés; helytállás

Ön köteles mentesíteni a Mozillát, tisztségviselőit, munkavállalóit, ügynökeit és jogutódjait bármely típusú és jellegű igény, követelés és kártérítési kötelezettség alól, amely más felhasználókkal – beleértve a Marketplace Tartalom fejlesztőit is – fennálló jogvitából fakad vagy azzal kapcsolatos.

Amennyiben harmadik személy a Mozillával szemben az Ön Marketplace Tartalmával vagy a Firefox Marketplace Ön általi használatával kapcsolatos igénnyel lép fel, Ön köteles a Mozillát megvédeni és mentesíteni valamennyi ezzel kapcsolatos kár, veszteség és bármilyen jellegű költség (beleértve az indokolt jogi költségeket és kiadásokat is) vonatkozásában.


## Általános jogi feltételek

A jelen Feltételek képezik az Ön és a Mozilla között létrejött teljes megállapodást, és szabályozzák a Firefox Marketplace használatát. A jelen szerződés az Ön és a Mozilla között a Firefox Marketplace-re vonatkozó esetleges korábban létrejött valamennyi megállapodás helyébe lép, kivéve, ha Ön külön egyeztetett és aláírt megállapodást kötött a Mozillával a Firefox Marketplace-re vonatkozóan („Egyedi megállapodás”), ilyen esetben az Egyedi Megállapodás az irányadó. A jelen Feltételekben foglaltak semmi esetre sem értelmezhetőek akképpen, hogy azok jogot biztosítanak a Mozilla és a Mozilla által jogosítottak védjegyeinek, kereskedelmi neveinek, szolgáltatási védjegyeinek vagy formatervezési mintáinak használatára; a Mozilla fenntartja az azokra vonatkozó valamennyi jogot, jogcímet és érdekeltséget. A védjegyekre vonatkozó további információért, kérjük, olvassa el a Védjegyek és Logók Használatának Szabályzatát.

Ön tudomásul veszi, hogy amennyiben a Mozilla nem él a jelen Feltételek valamely rendelkezése által biztosított joggal vagy következménnyel (vagy amelyhez a Mozillának az alkalmazandó jogszabályok értelmében lehetősége nyílna), az nem értelmezhető joglemondásként; a Mozilla ezen jogainak és igényeinek érvényesítésére minden további nélkül jogosult.

Amennyiben a jelen ügyben hatáskörrel és illetékességgel rendelkező bíróság szerint a jelen Feltételek bármely pontja érvénytelennek bizonyulna, az megszűnik a jelen Feltételek részét képezni, de ez nem vonja maga után a Feltételek egyéb részeinek érvénytelenségét. A fennmaradó rendelkezések változatlanul érvényben és hatályban maradnak.
EXPORTKORLÁTOZÁSOK. AZ EGYESÜLT ÁLLAMOK KIVITELI SZABÁLYAINAK ÉS RENDELKEZÉSEINEK HATÁLYA KITERJEDHET A MARKETPLACE TARTALOM ÖN ÁLTALI ÉRTÉKESÍTÉSÉRE. ÖN KÖTELES VALAMENNYI NEMZETI ÉS NEMZETKÖZI KIVITELRE VONATKOZÓ JOGSZABÁLYT ÉS RENDELKEZÉST BETARTANI, AMELY AZ ÖN MARKETPLACE TARTALMÁNAK ÉRTÉKESÍTÉSÉRE VONATKOZIK. EZEN SZABÁLYOK MAGUKBAN FOGLALNAK A CÉLORSZÁGRA, FELHASZNÁLÓKRA ÉS VÉGFELHASZNÁLÓKRA VONATKOZÓ KORLÁTOZÁSOKAT IS.

Ha Ön a jelen feltételek angol nyelvű változatának fordítását kapta meg, Ön elfogadja, hogy az Önnek átadott fordítás csupán tájékoztatásul szolgál. Amennyiben a lefordított változat eltér a jelen feltételek angol nyelvű változatától, az angol nyelvű változat a mérvadó.

Ön a jelen Feltételekben foglalt jogokat és kötelezettségeket a Mozilla előzetes írásbeli hozzájárulása nélkül nem jogosult másra engedményezni, átruházni. Ön nem jogosult a jelen Feltételek alapján fennálló felelősséget és kötelezettségeket másra delegálni a Mozilla előzetes írásbeli hozzájárulása nélkül.

## Irányadó jog és joghatóság

A JELEN FELTÉTELEKRE, VALAMINT AZ ÖN ÉS A MOZILLA KÖZÖTT JELEN FELTÉTELEK ALAPJÁN LÉTREJÖTT JOGVISZONNYAL KAPCSOLATOS BÁRMELY ÜGYRE AZ EGYESÜLT ÁLLAMOKBELI KALIFORNIA ÁLLAM JOGA IRÁNYADÓ, A JOGSZABÁLYOK ÜTKÖZÉSÉRE VONATKOZÓ RENDELKEZÉSEI KIZÁRÁSÁVAL. Ön és a Mozilla megállapodnak, hogy a jelen Feltételekkel kapcsolatos valamennyi jogvita elbírálására a Kalifornia államban található Santa Clara megye hatáskörrel rendelkező bíróságoknak kizárólagos joghatóságuk és illetékességük van. Mindazonáltal Ön elfogadja, hogy a Mozilla jogait bíróság előtt tiltó jogorvoslat (vagy más hasonló jogorvoslat) igénybevételével érvényesítse.

